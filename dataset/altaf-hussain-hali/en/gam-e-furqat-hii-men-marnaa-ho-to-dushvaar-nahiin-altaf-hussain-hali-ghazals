
ġham-e-furqat hī meñ marnā ho to dushvār nahīñ 
shādi-e-vasl bhī āshiq ko sazā-vār nahīñ 
ḳhūb-rūī ke liye zishtī-e-ḳhū bhī hai zarūr 
sach to ye hai ki koī tujh sā tarah-dār nahīñ 
qaul dene meñ ta.ammul na qasam se inkār 
ham ko sachchā nazar aatā koī iqrār nahīñ 
kal ḳharābāt meñ ik goshe se aatī thī sadā 
dil meñ sab kuchh hai magar ruḳhsat-e-guftār nahīñ 
haq huā kis se adā us kī vafādārī kā 
jis ke nazdīk jafā bā.is-e-āzār nahīñ 
dekhte haiñ ki pahuñchtī hai vahāñ kaun sī raah 
ka.aba o dair se kuchh ham ko sarokār nahīñ 
hoñge qaa.il vo abhī matla-e-sānī sun kar 
jo tajallī meñ ye kahte haiñ ki takrār nahīñ 