
ranj aur ranj bhī tanhā.ī kā 
vaqt pahuñchā mirī rusvā.ī kā 
umr shāyad na kare aaj vafā 
kāTnā hai shab-e-tanhā.ī kā 
tum ne kyuuñ vasl meñ pahlū badlā 
kis ko da.avā hai shakebā.ī kā 
ek din raah pe jā pahuñche ham 
shauq thā bādiya-paimā.ī kā 
us se nādān hī ban kar miliye 
kuchh ijāra nahīñ dānā.ī kā 
saat pardoñ meñ nahīñ Thahartī aañkh 
hausla kyā hai tamāshā.ī kā 
darmiyāñ pā-e-nazar hai jab tak 
ham ko da.avā nahīñ bīnā.ī kā 
kuchh to hai qadr tamāshā.ī kī 
hai jo ye shauq ḳhud-ārā.ī kā 
us ko chhoḌā to hai lekin ai dil 
mujh ko Dar hai tirī ḳhud-rā.ī kā 
bazm-e-dushman meñ na jī se utrā 
pūchhnā kyā tirī zebā.ī kā 
yahī anjām thā ai fasl-e-ḳhizāñ 
gul o bulbul kī shanāsā.ī kā 
madad ai jazba-e-taufīq ki yaañ 
ho chukā kaam tavānā.ī kā 
mohtasib uzr bahut haiñ lekin 
izn ham ko nahīñ goyā.ī kā 
hoñge 'hālī' se bahut āvāra 
ghar abhī duur hai rusvā.ī kā 