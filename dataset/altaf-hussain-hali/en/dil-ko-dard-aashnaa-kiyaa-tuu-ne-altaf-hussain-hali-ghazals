
dil ko dard-āshnā kiyā tū ne 
dard-e-dil ko davā kiyā tū ne 
tab-e-insāñ ko dī sirisht-e-vafā 
ḳhaak ko kīmiyā kiyā tū ne 
vasl-e-jānāñ muhāl Thahrāyā 
qatl-e-āshiq ravā kiyā tū ne 
thā na juz ġham bisāt-e-āshiq meñ 
ġham ko rāhat-fazā kiyā tū ne 
jaan thī ik vabāl furqat meñ 
shauq ko jāñ-guzā kiyā tū ne 
thī mohabbat meñ nañg minnat-e-ġhair 
jazb-e-dil ko rasā kiyā tū ne 
raah zāhid ko jab kahīñ na milī 
dar-e-mai-ḳhāna vā kiyā tū ne 
qat.a hone hī jab lagā paivand 
ġhair ko āshnā kiyā tū ne 
thī jahāñ kārvāñ ko denī raah 
ishq ko rahnumā kiyā tū ne 
naav bhar kar jahāñ Dubonī thī 
aql ko nāḳhudā kiyā tū ne 
baḌh ga.ī jab pidar ko mehr-e-pisar 
us ko us se judā kiyā tū ne 
jab huā mulk o maal rahzan-e-hosh 
bādshah ko gadā kiyā tū ne 
jab milī kām-e-jāñ ko lazzat-e-dard 
dard ko be-davā kiyā tū ne 
jab diyā rāh-rau ko zauq-e-talab 
sa.ī ko nā-rasā kiyā tū ne 
parda-e-chashm the hijāb bahut 
husn ko ḳhud-numā kiyā tū ne 
ishq ko tāb-e-intizār na thī 
ġhurfa ik dil meñ vā kiyā tū ne 
haram ābād aur dair ḳharāb 
jo kiyā sab bajā kiyā tū ne 
saḳht afsurda tab.a thī ahbāb 
ham ko jaadū navā kiyā tū ne 
phir jo dekhā to kuchh na thā yā rab 
kaun pūchhe ki kyā kiyā tū ne 
'hālī' uTThā hilā ke mahfil ko 
āḳhir apnā kahā kiyā tū ne 