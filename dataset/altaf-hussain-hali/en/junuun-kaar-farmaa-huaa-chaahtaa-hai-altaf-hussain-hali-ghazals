
junūñ kār-farmā huā chāhtā hai 
qadam dasht paimā huā chāhtā hai 
dam-e-girya kis kā tasavvur hai dil meñ 
ki ashk ashk dariyā huā chāhtā hai 
ḳhat aane lage shikva-āmez un ke 
milāp un se goyā huā chāhtā hai 
bahut kaam lene the jis dil se ham ko 
vo sarf-e-tamannā huā chāhtā hai 
abhī lene paa.e nahīñ dam jahāñ meñ 
ajal kā taqāzā huā chāhtā hai 
mujhe kal ke vaade pe karte haiñ ruḳhsat 
koī va.ada puurā huā chāhtā hai 
fuzūñ tar hai kuchh in dinoñ zauq-e-isyāñ 
dar-e-rahmat ab vā huā chāhtā hai 
qalaq gar yahī hai to rāz-e-nihānī 
koī din meñ rusvā huā chāhtā hai 
vafā shart-e-ulfat hai lekin kahāñ tak 
dil apnā bhī tujh sā huā chāhtā hai 
bahut haz uThātā hai dil tujh se mil kar 
qalaq dekhiye kyā huā chāhtā hai 
ġham-e-rashk ko talḳh samjhe the hamdam 
so vo bhī gavārā huā chāhtā hai 
bahut chain se din guzarte haiñ 'hālī' 
koī fitna barpā huā chāhtā hai 