
jiite jī maut ke tum muñh meñ na jaanā hargiz 
dosto dil na lagānā na lagānā hargiz 
ishq bhī taak meñ baiThā hai nazar-bāzoñ kī 
dekhnā sher se āñkheñ na laḌānā hargiz 
haath malne na hoñ piirī meñ agar hasrat se 
to javānī meñ na ye rog basānā hargiz 
jitne raste the tire ho ga.e vīrāñ ai ishq 
aa ke vīrānoñ meñ ab ghar na basānā hargiz 
kuuch sab kar ga.e dillī se tire qadr-shanās 
qadr yaañ rah ke ab apnī na gañvānā hargiz 
tazkira dehli-e-marhūm kā ai dost na chheḌ 
na sunā jā.egā ham se ye fasāna hargiz 
DhūñDtā hai dil-e-shorīda bahāne mutrib 
dard-añgez ġhazal koī na gaanā hargiz 
sohbateñ aglī musavvir hameñ yaad ā.eñgī 
koī dilchasp muraqqā na dikhānā hargiz 
le ke daaġh aa.egā siine pe bahut ai sayyāh 
dekh is shahr ke khañDaroñ meñ na jaanā hargiz 
chappe chappe pe haiñ yaañ gauhar-e-yaktā tah-e-ḳhāk 
dafn hogā kahīñ itnā na ḳhazāna hargiz 
miT ga.e tere miTāne ke nishāñ bhī ab to 
ai falak is se ziyāda na miTānā hargiz 
vo to bhūle the hameñ ham bhī unheñ bhuul ga.e 
aisā badlā hai na badlegā zamāna hargiz 
ham ko gar tū ne rulāyā to rulāyā ai charḳh 
ham pe ġhairoñ ko to zālim na hañsānā hargiz 
āḳhirī daur meñ bhī tujh ko qasam hai saaqī 
bhar ke ik jaam na pyāsoñ ko pilānā hargiz 
baḳht so.e haiñ bahut jaag ke ai daur-e-zamāñ 
na abhī niind ke mātoñ ko jagānā hargiz 
kabhī ai ilm o hunar ghar thā tumhārā dillī 
ham ko bhūle ho to ghar bhuul na jaanā hargiz 
shā.irī mar chukī ab zinda na hogī yaaro 
yaad kar kar ke use jī na kuḌhānā hargiz 
'ġhālib' o 'shefta' o 'nayyar' o 'āzurda' o 'zauq' 
ab dikhā.egā ye shakleñ na zamānā hargiz 
'momin' o 'alvī' o 'sahbā.ī' o 'mamnūñ' ke baad 
sher kā naam na legā koī daanā hargiz 
kar diyā mar ke yagānoñ ne yagāna ham ko 
varna yaañ koī na thā ham meñ yagāna hargiz 
'dāġh' o 'majrūh' ko sun lo ki phir is gulshan meñ 
na sunegā koī bulbul kā tarāna hargiz 
raat āḳhir huī aur bazm huī zer-o-zabar 
ab na dekhoge kabhī lutf-e-shabāna hargiz 
bazm-e-mātam to nahīñ bazm-e-suḳhan hai 'hālī' 
yaañ munāsib nahīñ ro ro ke rulānā hargiz 