
vaañ agar jaa.eñ to le kar jaa.eñ kyā 
muñh use ham jā ke ye dikhlā.eñ kyā 
dil meñ hai baaqī vahī hirs-e-gunāh 
phir kiye se apne ham pachhtā.eñ kyā 
aao leñ us ko hamīñ jā kar manā 
us kī be-parvā.iyoñ par jaa.eñ kyā 
dil ko masjid se na mandir se hai uns 
aise vahshī ko kahīñ bahlā.eñ kyā 
jāntā duniyā ko hai ik khel tū 
khel qudrat ke tujhe dikhlā.eñ kyā 
umr kī manzil to juuñ tuuñ kaT ga.ī 
marhale ab dekhiye pesh aa.eñ kyā 
dil ko sab bātoñ kī hai nāseh ḳhabar 
samjhe samjhā.e ko bas samjhā.eñ kyā 
maan liije shaiḳh jo da.avā kare 
ik buzurg-e-dīñ ko ham jhuTlā.eñ kyā 
ho chuke 'hālī' ġhazal-ḳhvānī ke din 
rāgnī be-vaqt kī ab gaa.eñ kyā 