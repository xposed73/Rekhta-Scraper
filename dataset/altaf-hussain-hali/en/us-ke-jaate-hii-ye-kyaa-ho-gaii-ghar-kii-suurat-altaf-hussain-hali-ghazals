
us ke jaate hī ye kyā ho ga.ī ghar kī sūrat 
na vo dīvār kī sūrat hai na dar kī sūrat 
kis se paimān-e-vafā bāñdh rahī hai bulbul 
kal na pahchān sakegī gul-e-tar kī sūrat 
hai ġham-e-roz-e-judā.ī na nashāt-e-shab-e-vasl 
ho ga.ī aur hī kuchh shām-o-sahar kī sūrat 
apnī jeboñ se raheñ saare namāzī hushyār 
ik buzurg aate haiñ masjid meñ ḳhizar kī sūrat 
dekhiye shaiḳh musavvir se khiche yā na khiche 
sūrat aur aap se be-aib bashar kī sūrat 
vā.izo ātish-e-dozaḳh se jahāñ ko tum ne 
ye Darāyā hai ki ḳhud ban ga.e Dar kī sūrat 
kyā ḳhabar zāhid-e-qāne ko ki kyā chiiz hai hirs 
us ne dekhī hī nahīñ kīsa-e-zar kī sūrat 
maiñ bachā tīr-e-havādis se nishāna ban kar 
aaḌe aa.ī mirī taslīm-e-sipar kī sūrat 
shauq meñ us ke mazā dard meñ us ke lazzat 
nāseho us se nahīñ koī mafar kī sūrat 
hamla apne pe bhī ik bād-e-hazīmat hai zarūr 
rah ga.ī hai yahī ik fat.h o zafar kī sūrat 
rahnumāoñ ke hue jaate haiñ ausān ḳhatā 
raah meñ kuchh nazar aatī hai ḳhatar kī sūrat 
yuuñ to aayā hai tabāhī meñ ye beḌā sau baar 
par Darātī hai bahut aaj bhañvar kī sūrat 
un ko 'hālī' bhī bulāte haiñ ghar apne mehmāñ 
dekhnā aap kī aur aap ke ghar kī sūrat 