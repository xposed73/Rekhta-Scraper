
haq vafā ke jo ham jatāne lage 
aap kuchh kah ke muskurāne lage 
thā yahāñ dil meñ tān-e-vasl-e-adū 
uzr un kī zabāñ pe aane lage 
ham ko jiinā paḌegā furqat meñ 
vo agar himmat āzmāne lage 
Dar hai merī zabāñ na khul jaa.e 
ab vo bāteñ bahut banāne lage 
jaan bachtī nazar nahīñ aatī 
ġhair ulfat bahut jatāne lage 
tum ko karnā paḌegā uzr-e-jafā 
ham agar dard-e-dil sunāne lage 
saḳht mushkil hai sheva-e-taslīm 
ham bhī āḳhir ko jī churāne lage 
jī meñ hai luuñ razā-e-pīr-e-muġhāñ 
qāfile phir haram ko jaane lage 
sirr-e-bātin ko faash kar yā rab 
ahl-e-zāhir bahut satāne lage 
vaqt-e-ruḳhsat thā saḳht 'hālī' par 
ham bhī baiThe the jab vo jaane lage 