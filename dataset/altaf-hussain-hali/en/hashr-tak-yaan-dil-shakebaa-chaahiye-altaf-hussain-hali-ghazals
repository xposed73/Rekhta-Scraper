
hashr tak yaañ dil shakebā chāhiye 
kab mileñ dilbar se dekhā chāhiye 
hai tajallī bhī naqāb-e-rū-e-yār 
us ko kin āñkhoñ se dekhā chāhiye 
ġhair-mumkin hai na ho tāsīr-e-ġham 
hāl-e-dil phir us ko likkhā chāhiye 
hai dil-afgāroñ kī dildārī zarūr 
gar nahīñ ulfat madārā chāhiye 
hai kuchh ik baaqī ḳhalish ummīd kī 
ye bhī miT jaa.e to phir kyā chāhiye 
dostoñ kī bhī na ho parvā jise 
be-niyāzī us kī dekhā chāhiye 
bhā ga.e haiñ aap ke andāz o naaz 
kījiye iġhmāz jitnā chāhiye 
shaiḳh hai in kī nigah jaadū bharī 
sohbat-e-rindāñ se bachnā chāhiye 
lag ga.ī chup 'hālī'-e-ranjūr ko 
haal is kā kis se pūchhā chāhiye 