
haqīqat mahram-e-asrār se pūchh 
mazā añgūr kā mai-ḳhvār se pūchh 
vafā aġhyār kī aġhyār se sun 
mirī ulfat dar o dīvār se pūchh 
hamārī āh-e-be-tāsīr kā haal 
kuchh apne dil se kuchh aġhyār se pūchh 
diloñ meñ Dālnā zauq-e-asīrī 
kamand-e-gesū-e-ḳhamdār se pūchh 
dil-e-mahjūr se sun lazzat-e-vasl 
nashāt-e-āfiyat bīmār se pūchh 
nahīñ juz girya-e-ġham hāsil-e-ishq 
hamārī chashm-e-dariyā-bār se pūchh 
nahīñ āb-e-baqā juz jalva-e-dost 
kisī lab-tishna-e-dīdār se pūchh 
fareb-e-vāda-e-dildār kī qadr 
shahīd-e-ḳhanjar-e-inkār se pūchh 
fuġhān-e-shauq ko maane nahīñ vasl 
ye nukta andalīb-e-zār se pūchh 
tasavvur meñ kiyā karte haiñ jo ham 
vo tasvīr-e-ḳhayāl-e-yār se pūchh 
matā-e-be-bahā hai sher-e-'hālī' 
mirī qīmat mirī guftār se pūchh 