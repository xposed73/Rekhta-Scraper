
hai justujū ki ḳhuub se hai ḳhūb-tar kahāñ 
ab Thahartī hai dekhiye jā kar nazar kahāñ 
haiñ daur-e-jām-e-avval-e-shab meñ ḳhudī se duur 
hotī hai aaj dekhiye ham ko sahar kahāñ 
yā rab is iḳhtilāt kā anjām ho ba-ḳhair 
thā us ko ham se rabt magar is qadar kahāñ 
ik umr chāhiye ki gavārā ho nīsh-e-ishq 
rakkhī hai aaj lazzat-e-zaḳhm-e-jigar kahāñ 
bas ho chukā bayāñ kasal-o-ranj-e-rāh kā 
ḳhat kā mire javāb hai ai nāma-bar kahāñ 
kaun o makāñ se hai dil-e-vahshī kanāra-gīr 
is ḳhānumāñ-ḳharāb ne DhūñDā hai ghar kahāñ 
ham jis pe mar rahe haiñ vo hai baat hī kuchh aur 
aalam meñ tujh se laakh sahī tū magar kahāñ 
hotī nahīñ qubūl duā tark-e-ishq kī 
dil chāhtā na ho to zabāñ meñ asar kahāñ 
'hālī' nashāt-e-naġhma-o-mai DhūñDhte ho ab 
aa.e ho vaqt-e-sub.h rahe raat bhar kahāñ 