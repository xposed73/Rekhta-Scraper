
go javānī meñ thī kaj-rā.ī bahut 
par javānī ham ko yaad aa.ī bahut 
zer-e-burqa.a tū ne kyā dikhlā diyā 
jam.a haiñ har sū tamāshā.ī bahut 
haT pe is kī aur pis jaate haiñ dil 
raas hai kuchh us ko ḳhud-rā.ī bahut 
sarv yā gul aañkh meñ jachte nahīñ 
dil pe hai naqsh us kī rānā.ī bahut 
chuur thā zaḳhmoñ meñ aur kahtā thā dil 
rāhat is taklīf meñ paa.ī bahut 
aa rahī hai chāh-e-yūsuf se sadā 
dost yaañ thoḌe haiñ aur bhaa.ī bahut 
vasl ke ho ho ke sāmāñ rah ga.e 
meñh na barsā aur ghaTā chhā.ī bahut 
jāñ-nisārī par vo bol uTThe mirī 
haiñ fidā.ī kam tamāshā.ī bahut 
ham ne har adnā ko aalā kar diyā 
ḳhāksārī apnī kaam aa.ī bahut 
kar diyā chup vāqi.āt-e-dahr ne 
thī kabhī ham meñ bhī goyā.ī bahut 
ghaT ga.iiñ ḳhud talḳhiyāñ ayyām kī 
yā ga.ī kuchh baḌh shakebā.ī bahut 
ham na kahte the ki 'hālī' chup raho 
rāst-goī meñ hai rusvā.ī bahut 