
īzā-dahī kī daad jo paatā rahā huuñ maiñ 
har nāz-āfrīñ ko satātā rahā huuñ maiñ 
ai ḳhush-ḳhirām paañv ke chhāle to gin zarā 
tujh ko kahāñ kahāñ na phirātā rahā huuñ maiñ 
ik husn-e-be-misāl kī tamsīl ke liye 
parchhā.iyoñ pe rañg girātā rahā huuñ maiñ 
kyā mil gayā zamīr-e-hunar bech kar mujhe 
itnā ki sirf kaam chalātā rahā huuñ maiñ 
rūhoñ ke parda-posh gunāhoñ se be-ḳhabar 
jismoñ kī nekiyāñ hī ginātā rahā huuñ maiñ 
tujh ko ḳhabar nahīñ ki tirā karb dekh kar 
akasr tirā mazāq uḌātā rahā huuñ maiñ 
shāyad mujhe kisī se mohabbat nahīñ huī 
lekin yaqīn sab ko dilātā rahā huuñ maiñ 
ik satr bhī kabhī na likhī maiñ ne tere naam 
pāgal tujhī ko yaad bhī aatā rahā huuñ maiñ 
jis din se e'timād meñ aayā tirā shabāb 
us din se tujh pe zulm hī Dhātā rahā huuñ maiñ 
apnā misāliya mujhe ab tak na mil sakā 
zarroñ ko āftāb banātā rahā huuñ maiñ 
bedār kar ke tere badan kī ḳhud-āgahī 
tere badan kī umr ghaTātā rahā huuñ maiñ 
kal dopahar ajiib sī ik be-dilī rahī 
bas tīliyāñ jalā ke bujhātā rahā huuñ maiñ 