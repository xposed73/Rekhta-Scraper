
juz gumāñ aur thā hī kyā merā 
faqat ik merā naam thā merā 
nik.hat-e-pairahan se us gul kī 
silsila be-sabā rahā merā 
mujh ko ḳhvāhish hī DhūñDne kī na thī 
mujh meñ khoyā rahā ḳhudā merā 
thuuk de ḳhuun jaan le vo agar 
ālam-e-tark-e-mudda.ā merā 
jab tujhe merī chaah thī jānāñ 
bas vahī vaqt thā kaḌā merā 
koī mujh tak pahuñch nahīñ paatā 
itnā āsān hai patā merā 
aa chukā pesh vo muravvat se 
ab chalūñ kaam ho chukā merā 
aaj maiñ ḳhud se ho gayā māyūs 
aaj ik yaar mar gayā merā 