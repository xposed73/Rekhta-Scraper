
kis se iz.hār-e-mudda.ā kiije 
aap milte nahīñ haiñ kyā kiije 
ho na paayā ye faisla ab tak 
aap kiije to kyā kiyā kiije 
aap the jis ke chāra-gar vo javāñ 
saḳht bīmār hai duā kiije 
ek hī fan to ham ne sīkhā hai 
jis se miliye use ḳhafā kiije 
hai taqāzā mirī tabī.at kā 
har kisī ko charāġh-pā kiije 
hai to baare ye ālam-e-asbāb 
be-sabab chīḳhne lagā kiije 
aaj ham kyā gila kareñ us se 
gila-e-tañgī-e-qabā kiije 
nutq haivān par garāñ hai abhī 
guftugū kam se kam kiyā kiije 
hazrat-e-zulf-e-ġhāliya-afshāñ 
naam apnā sabā sabā kiije 
zindagī kā ajab mo.āmla hai 
ek lamhe meñ faisla kiije 
mujh ko aadat hai ruuTh jaane kī 
aap mujh ko manā liyā kiije 
milte rahiye isī tapāk ke saath 
bevafā.ī kī intihā kiije 
kohkan ko hai ḳhud-kushī ḳhvāhish 
shāh-bāno se iltijā kiije 
mujh se kahtī thiiñ vo sharāb āñkheñ 
aap vo zahar mat piyā kiije 
rañg har rañg meñ hai dād-talab 
ḳhuun thūkūñ to vāh-vā kiije 