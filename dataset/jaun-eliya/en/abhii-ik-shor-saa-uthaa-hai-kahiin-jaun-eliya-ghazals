
abhī ik shor sā uThā hai kahīñ 
koī ḳhāmosh ho gayā hai kahīñ 
hai kuchh aisā ki jaise ye sab kuchh 
is se pahle bhī ho chukā hai kahīñ 
tujh ko kyā ho gayā ki chīzoñ ko 
kahīñ rakhtā hai DhūñDhtā hai kahīñ 
jo yahāñ se kahīñ na jaatā thā 
vo yahāñ se chalā gayā hai kahīñ 
aaj shamshān kī sī bū hai yahāñ 
kyā koī jism jal rahā hai kahīñ 
ham kisī ke nahīñ jahāñ ke sivā 
aisī vo ḳhaas baat kyā hai kahīñ 
tū mujhe DhūñD maiñ tujhe DhūñDūñ 
koī ham meñ se rah gayā hai kahīñ 
kitnī vahshat hai darmiyān-e-hujūm 
jis ko dekho gayā huā hai kahīñ 
maiñ to ab shahr meñ kahīñ bhī nahīñ 
kyā mirā naam bhī likhā hai kahīñ 
isī kamre se koī ho ke vidā.a 
isī kamre meñ chhup gayā hai kahīñ 
mil ke har shaḳhs se huā mahsūs 
mujh se ye shaḳhs mil chukā hai kahīñ 