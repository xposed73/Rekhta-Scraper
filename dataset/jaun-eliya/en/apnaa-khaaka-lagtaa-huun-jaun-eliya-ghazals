
apnā ḳhāka lagtā huuñ 
ek tamāshā lagtā huuñ 
ā.īnoñ ko zañg lagā 
ab maiñ kaisā lagtā huuñ 
ab maiñ koī shaḳhs nahīñ 
us kā saayā lagtā huuñ 
saare rishte tishna haiñ 
kyā maiñ dariyā lagtā huuñ 
us se gale mil kar ḳhud ko 
tanhā tanhā lagtā huuñ 
ḳhud ko maiñ sab āñkhoñ meñ 
dhundlā dhundlā lagtā huuñ 
maiñ har lamha is ghar se 
jaane vaalā lagtā huuñ 
kyā hue vo sab log ki maiñ 
suunā suunā lagtā huuñ 
maslahat is meñ kyā hai merī 
TuuTā phūTā lagtā huuñ 
kyā tum ko is haal meñ bhī 
maiñ duniyā kā lagtā huuñ 
kab kā rogī huuñ vaise 
shahr-e-masīhā lagtā huuñ 
merā taalū tar kar do 
sach-much pyāsā lagtā huuñ 
mujh se kamā lo kuchh paise 
zinda murda lagtā huuñ 
maiñ ne sahe haiñ makr apne 
ab bechāra lagtā huuñ 