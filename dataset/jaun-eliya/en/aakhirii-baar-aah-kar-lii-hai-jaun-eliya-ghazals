
āḳhirī baar aah kar lī hai 
maiñ ne ḳhud se nibāh kar lī hai 
apne sar ik balā to lenī thī 
maiñ ne vo zulf apne sar lī hai 
din bhalā kis tarah guzāroge 
vasl kī shab bhī ab guzar lī hai 
jāñ-nisāroñ pe vaar kyā karnā 
maiñ ne bas haath meñ sipar lī hai 
jo bhī māñgo udhār dūñgā maiñ 
us galī meñ dukān kar lī hai 
merā kashkol kab se ḳhālī thā 
maiñ ne is meñ sharāb bhar lī hai 
aur to kuchh nahīñ kiyā maiñ ne 
apnī hālat tabāh kar lī hai 
shaiḳh aayā thā mohtasib ko liye 
maiñ ne bhī un kī vo ḳhabar lī hai 