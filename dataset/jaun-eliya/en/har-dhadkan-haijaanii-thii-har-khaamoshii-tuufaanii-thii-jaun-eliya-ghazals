
har dhaḌkan haijānī thī har ḳhāmoshī tūfānī thī 
phir bhī mohabbat sirf musalsal milne kī āsānī thī 
jis din us se baat huī thī us din bhī be-kaif thā maiñ 
jis din us kā ḳhat aayā hai us din bhī vīrānī thī 
jab us ne mujh se ye kahā thā ishq rifāqat hī to nahīñ 
tab maiñ ne har shaḳhs kī sūrat mushkil se pahchānī thī 
jis din vo milne aa.ī hai us din kī rūdād ye hai 
us kā blouse nāranjī thā us kī saarī dhānī thī 
uljhan sī hone lagtī thī mujh ko akasr aur vo yuuñ 
merā mizāj-e-ishq thā shahrī us kī vafā dahqānī thī 
ab to us ke baare meñ tum jo chāho vo kah Daalo 
vo añgḌā.ī mere kamre tak to baḌī rūhānī thī 
naam pe ham qurbān the us ke lekin phir ye taur huā 
us ko dekh ke ruk jaanā bhī sab se baḌī qurbānī thī 
mujh se bichhaḌ kar bhī vo laḌkī kitnī ḳhush ḳhush rahtī hai 
us laḌkī ne mujh se bichhaḌ kar mar jaane kī Thānī thī 
ishq kī hālat kuchh bhī nahīñ thī baat baḌhāne kā fan thā 
lamhe lā-fānī Thahre the qatroñ kī tuġhyānī thī 
jis ko ḳhud maiñ ne bhī apnī ruuh kā irfāñ samjhā thā 
vo to shāyad mere pyāse hoñToñ kī shaitānī thī 
thā darbār-e-kalāñ bhī us kā naubat-ḳhāna us kā thā 
thī mere dil kī jo raanī amrohe kī raanī thī 