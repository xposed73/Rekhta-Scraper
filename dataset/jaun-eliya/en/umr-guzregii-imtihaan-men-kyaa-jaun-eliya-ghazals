
umr guzregī imtihān meñ kyā 
daaġh hī deñge mujh ko daan meñ kyā 
merī har baat be-asar hī rahī 
naqs hai kuchh mire bayān meñ kyā 
mujh ko to koī Toktā bhī nahīñ 
yahī hotā hai ḳhāndān meñ kyā 
apnī mahrūmiyāñ chhupāte haiñ 
ham ġharīboñ kī ān-bān meñ kyā 
ḳhud ko jaanā judā zamāne se 
aa gayā thā mire gumān meñ kyā 
shaam hī se dukān-e-dīd hai band 
nahīñ nuqsān tak dukān meñ kyā 
ai mire sub.h-o-shām-e-dil kī shafaq 
tū nahātī hai ab bhī baan meñ kyā 
bolte kyuuñ nahīñ mire haq meñ 
aable paḌ ga.e zabān meñ kyā 
ḳhāmushī kah rahī hai kaan meñ kyā 
aa rahā hai mire gumān meñ kyā 
dil ki aate haiñ jis ko dhyān bahut 
ḳhud bhī aatā hai apne dhyān meñ kyā 
vo mile to ye pūchhnā hai mujhe 
ab bhī huuñ maiñ tirī amaan meñ kyā 
yuuñ jo taktā hai āsmān ko tū 
koī rahtā hai āsmān meñ kyā 
hai nasīm-e-bahār gard-ālūd 
ḳhaak uḌtī hai us makān meñ kyā 
ye mujhe chain kyuuñ nahīñ paḌtā 
ek hī shaḳhs thā jahān meñ kyā 