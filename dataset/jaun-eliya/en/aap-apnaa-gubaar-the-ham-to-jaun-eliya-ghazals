
aap apnā ġhubār the ham to 
yaad the yādgār the ham to 
pardagī ham se kyuuñ rakhā parda 
tere hī parda-dār the ham to 
vaqt kī dhuup meñ tumhāre liye 
shajar-e-sāya-dār the ham to 
uḌe jaate haiñ dhuul ke mānind 
āñdhiyoñ par savār the ham to 
ham ne kyuuñ ḳhud pe e.atibār kiyā 
saḳht be-e'tibār the ham to 
sharm hai apnī baar baarī kī 
be-sabab baar baar the ham to 
kyuuñ hameñ kar diyā gayā majbūr 
ḳhud hī be-iḳhtiyār the ham to 
tum ne kaise bhulā diyā ham ko 
tum se hī musta.ār the ham to 
ḳhush na aayā hameñ jiye jaanā 
lamhe lamhe pe baar the ham to 
sah bhī lete hamāre ta.anoñ ko 
jān-e-man jāñ-nisār the ham to 
ḳhud ko daurān-e-hāl meñ apne 
be-tarah nāgavār the ham to 
tum ne ham ko bhī kar diyā barbād 
nādir-e-rozgār the ham to 
ham ko yāroñ ne yaad bhī na rakhā 
'jaun' yāroñ ke yaar the ham to 