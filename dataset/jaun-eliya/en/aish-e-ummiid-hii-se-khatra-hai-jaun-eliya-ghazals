
aish-e-ummīd hī se ḳhatra hai 
dil ko ab dil-dahī se ḳhatra hai 
hai kuchh aisā ki us kī jalvat meñ 
hameñ apnī kamī se ḳhatra hai 
jis ke āġhosh kā huuñ dīvāna 
us ke āġhosh hī se ḳhatra hai 
yaad kī dhuup to hai roz kī baat 
haañ mujhe chāñdnī se ḳhatra hai 
hai ajab kuchh mo.āmla darpesh 
aql ko āgahī se ḳhatra hai 
shahr-e-ġhaddār jaan le ki tujhe 
ek amrohvī se ḳhatra hai 
hai ajab taur hālat-e-girya 
ki mizha ko namī se ḳhatra hai 
haal ḳhush lucknow kā dillī kā 
bas unheñ 'mus.hafī' se ḳhatra hai 
āsmānoñ meñ hai ḳhudā tanhā 
aur har aadmī se ḳhatra hai 
maiñ kahūñ kis tarah ye baat us se 
tujh ko jānam mujhī se ḳhatra hai 
aaj bhī ai kanār-e-bān mujhe 
terī ik sāñvlī se ḳhatra hai 
un laboñ kā lahū na pī jā.ūñ 
apnī tishna-labī se ḳhatra hai 
'jaun' hī to hai 'jaun' ke darpai 
'mīr' ko 'mīr' hī se ḳhatra hai 
ab nahīñ koī baat ḳhatre kī 
ab sabhī ko sabhī se ḳhatra hai 