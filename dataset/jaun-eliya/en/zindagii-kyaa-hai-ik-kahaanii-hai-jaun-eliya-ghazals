
zindagī kyā hai ik kahānī hai 
ye kahānī nahīñ sunānī hai 
hai ḳhudā bhī ajiib ya.anī jo 
na zamīnī na āsmānī hai 
hai mire shauq-e-vasl ko ye gila 
us kā pahlū sarā-e-fānī hai 
apnī tāmīr-e-jān-o-dil ke liye 
apnī buniyād ham ko Dhānī hai 
ye hai lamhoñ kā ek shahr-e-azal 
yaañ kī har baat nā-gahānī hai 
chaliye ai jān-e-shām aaj tumheñ 
sham.a ik qabr par jalānī hai 
rañg kī apnī baat hai varna 
āḳhirash ḳhuun bhī to paanī hai 
ik abas kā vajūd hai jis se 
zindagī ko murād paanī hai 
shaam hai aur sahn meñ dil ke 
ik ajab huzn-e-āsmānī hai 