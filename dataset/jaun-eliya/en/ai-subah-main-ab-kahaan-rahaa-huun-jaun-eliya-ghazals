
ai subah maiñ ab kahāñ rahā huuñ 
ḳhvāboñ hī meñ sarf ho chukā huuñ 
sab mere baġhair mutma.in hoñ 
maiñ sab ke baġhair jī rahā huuñ 
kyā hai jo badal ga.ī hai duniyā 
maiñ bhī to bahut badal gayā huuñ 
go apne hazār naam rakh luuñ 
par apne sivā maiñ aur kyā huuñ 
maiñ jurm kā e'tirāf kar ke 
kuchh aur hai jo chhupā gayā huuñ 
maiñ aur faqat usī kī ḳhvāhish 
aḳhlāq meñ jhuuT boltā huuñ 
ik shaḳhs jo mujh se vaqt le kar 
aaj aa na sakā to ḳhush huā huuñ 
har shaḳhs se be-niyāz ho jā 
phir sab se ye kah ki maiñ ḳhudā huuñ 
charke to tujhe diye haiñ maiñ ne 
par ḳhuun bhī maiñ hī thūktā huuñ 
royā huuñ to apne dostoñ meñ 
par tujh se to hañs ke hī milā huuñ 
ai shaḳhs maiñ terī justujū se 
bezār nahīñ huuñ thak gayā huuñ 
maiñ sham-e-sahar kā naġhma-gar thā 
ab thak ke karāhne lagā huuñ 
kal par hī rakho vafā kī bāteñ 
maiñ aaj bahut bojhā huā huuñ 
koī bhī nahīñ hai mujh se nādim 
bas tai ye huā ki maiñ burā huuñ 