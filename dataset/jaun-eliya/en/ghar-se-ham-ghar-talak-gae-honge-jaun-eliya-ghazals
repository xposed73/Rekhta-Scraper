
ghar se ham ghar talak ga.e hoñge 
apne hī aap tak ga.e hoñge 
ham jo ab aadmī haiñ pahle kabhī 
jaam hoñge chhalak ga.e hoñge 
vo bhī ab ham se thak gayā hogā 
ham bhī ab us se thak ga.e hoñge 
shab jo ham se huā muaaf karo 
nahīñ pī thī bahak ga.e hoñge 
kitne hī log hirs-e-shohrat meñ 
daar par ḳhud laTak ga.e hoñge 
shukr hai is nigāh-e-kam kā miyāñ 
pahle hī ham khaTak ga.e hoñge 
ham to apnī talāsh meñ akasr 
az samā-tā-samak ga.e hoñge 
us kā lashkar jahāñ-tahāñ ya.anī 
ham bhī bas be-kumak ga.e hoñge 
'jaun' allāh aur ye aalam 
biich meñ ham aTak ga.e hoñge 