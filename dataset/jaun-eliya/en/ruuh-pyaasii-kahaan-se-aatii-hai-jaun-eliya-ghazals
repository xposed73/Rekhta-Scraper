
ruuh pyāsī kahāñ se aatī hai 
ye udāsī kahāñ se aatī hai 
hai vo yak-sar supurdagī to bhalā 
bad-havāsī kahāñ se aatī hai 
vo ham-āġhosh hai to phir dil meñ 
nā-shanāsī kahāñ se aatī hai 
ek zindān-e-be-dilī aur shaam 
ye sabā sī kahāñ se aatī hai 
tū hai pahlū meñ phir tirī ḳhushbū 
ho ke baasī kahāñ se aatī hai 
dil hai shab-soḳhta sivā.e ummīd 
tū nidā sī kahāñ se aatī hai 
maiñ huuñ tujh meñ aur aas huuñ terī 
to nirāsī kahāñ se aatī hai 