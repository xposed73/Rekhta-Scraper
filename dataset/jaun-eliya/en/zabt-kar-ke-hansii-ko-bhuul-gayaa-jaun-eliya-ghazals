
zabt kar ke hañsī ko bhuul gayā 
maiñ to us zaḳhm hī ko bhuul gayā 
zāt-dar-zāt ham-safar rah kar 
ajnabī ajnabī ko bhuul gayā 
sub.h tak vaj.h-e-jāñ-kanī thī jo baat 
maiñ use shaam hī ko bhuul gayā 
ahd-e-vābastagī guzār ke maiñ 
vaj.h-e-vābastagī ko bhuul gayā 
sab dalīleñ to mujh ko yaad rahīñ 
bahs kyā thī usī ko bhuul gayā 
kyuuñ na ho naaz is zehānat par 
ek maiñ har kisī ko bhuul gayā 
sab se pur-amn vāqi.a ye hai 
aadmī aadmī ko bhuul gayā 
qahqaha mārte hī dīvāna 
har ġham-e-zindagī ko bhuul gayā 
ḳhvāb-hā-ḳhvāb jis ko chāhā thā 
rañg-hā-rañg usī ko bhuul gayā 
kyā qayāmat huī agar ik shaḳhs 
apnī ḳhush-qismatī ko bhuul gayā 
soch kar us kī ḳhalvat-anjumanī 
vaañ maiñ apnī kamī ko bhuul gayā 
sab bure mujh ko yaad rahte haiñ 
jo bhalā thā usī ko bhuul gayā 
un se va.ada to kar liyā lekin 
apnī kam-fursatī ko bhuul gayā 
bastiyo ab to rāsta de do 
ab to maiñ us galī ko bhuul gayā 
us ne goyā mujhī ko yaad rakhā 
maiñ bhī goyā usī ko bhuul gayā 
ya.anī tum vo ho vāqa.ī? had hai 
maiñ to sach-much sabhī ko bhuul gayā 
āḳhirī but ḳhudā na kyuuñ Thahre 
but-shikan but-garī ko bhuul gayā 
ab to har baat yaad rahtī hai 
ġhāliban maiñ kisī ko bhuul gayā 
us kī ḳhushiyoñ se jalne vaalā 'jaun' 
apnī īzā-dahī ko bhuul gayā 