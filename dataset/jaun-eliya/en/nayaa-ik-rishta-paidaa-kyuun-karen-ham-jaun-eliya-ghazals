
nayā ik rishta paidā kyuuñ kareñ ham 
bichhaḌnā hai to jhagḌā kyuuñ kareñ ham 
ḳhamoshī se adā ho rasm-e-dūrī 
koī hañgāma barpā kyuuñ kareñ ham 
ye kaafī hai ki ham dushman nahīñ haiñ 
vafā-dārī kā da.avā kyuuñ kareñ ham 
vafā iḳhlās qurbānī mohabbat 
ab in lafzoñ kā pīchhā kyuuñ kareñ ham 
hamārī hī tamannā kyuuñ karo tum 
tumhārī hī tamannā kyuuñ kareñ ham 
kiyā thā ahd jab lamhoñ meñ ham ne 
to saarī umr iifā kyuuñ kareñ ham 
nahīñ duniyā ko jab parvā hamārī 
to phir duniyā kī parvā kyuuñ kareñ ham 
ye bastī hai musalmānoñ kī bastī 
yahāñ kār-e-masīhā kyuuñ kareñ ham 