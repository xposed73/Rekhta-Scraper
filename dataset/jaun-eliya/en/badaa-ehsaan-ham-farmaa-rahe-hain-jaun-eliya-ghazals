
baḌā ehsān ham farmā rahe haiñ 
ki un ke ḳhat unheñ lauTā rahe haiñ 
nahīñ tark-e-mohabbat par vo raazī 
qayāmat hai ki ham samjhā rahe haiñ 
yaqīñ kā rāsta tai karne vaale 
bahut tezī se vāpas aa rahe haiñ 
ye mat bhūlo ki ye lamhāt ham ko 
bichhaḌne ke liye milvā rahe haiñ 
ta.ajjub hai ki ishq-o-āshiqī se 
abhī kuchh log dhokā khā rahe haiñ 
tumheñ chāheñge jab chhin jāogī tum 
abhī ham tum ko arzāñ pā rahe haiñ 
kisī sūrat unheñ nafrat ho ham se 
ham apne aib ḳhud ginvā rahe haiñ 
vo pāgal mast hai apnī vafā meñ 
mirī āñkhoñ meñ aañsū aa rahe haiñ 
dalīloñ se use qaa.il kiyā thā 
dalīleñ de ke ab pachhtā rahe haiñ 
tirī bāñhoñ se hijrat karne vaale 
na.e māhaul meñ ghabrā rahe haiñ 
ye jazb-e-ishq hai yā jazba-e-raham 
tire aañsū mujhe rulvā rahe haiñ 
ajab kuchh rabt hai tum se ki tum ko 
ham apnā jaan kar Thukrā rahe haiñ 
vafā kī yādgāreñ tak na hoñgī 
mirī jaañ bas koī din jā rahe haiñ 