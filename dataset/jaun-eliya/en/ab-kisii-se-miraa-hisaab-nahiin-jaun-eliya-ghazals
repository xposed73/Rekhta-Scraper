
ab kisī se mirā hisāb nahīñ 
merī āñkhoñ meñ koī ḳhvāb nahīñ 
ḳhuun ke ghūñT pī rahā huuñ maiñ 
ye mirā ḳhuun hai sharāb nahīñ 
maiñ sharābī huuñ merī aas na chhīn 
tū mirī aas hai sarāb nahīñ 
noch pheñke laboñ se maiñ ne savāl 
tāqat-e-shoḳhī-e-javāb nahīñ 
ab to punjab bhī nahīñ punjab 
aur ḳhud jaisā ab do-āb nahīñ 
ġham abad kā nahīñ hai aan kā hai 
aur is kā koī hisāb nahīñ 
būdash ik rū hai ek rū ya.anī 
is kī fitrat meñ inqalāb nahīñ 