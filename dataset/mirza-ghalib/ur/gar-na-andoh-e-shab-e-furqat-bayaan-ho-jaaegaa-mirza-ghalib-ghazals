
گر نہ اندوہ شب فرقت بیاں ہو جائے گا 
بے تکلف داغ مہ مہر دہاں ہو جائے گا 
زہرہ گر ایسا ہی شام ہجر میں ہوتا ہے آب 
پرتو مہتاب سیل خانماں ہو جائے گا 
لے تو لوں سوتے میں اس کے پانو کا بوسہ مگر 
ایسی باتوں سے وہ کافر بد گماں ہو جائے گا 
دل کو ہم صرف وفا سمجھے تھے کیا معلوم تھا 
یعنی یہ پہلے ہی نذر امتحاں ہو جائے گا 
سب کے دل میں ہے جگہ تیری جو تو راضی ہوا 
مجھ پہ گویا اک زمانہ مہرباں ہو جائے گا 
گر نگاہ گرم فرماتی رہی تعلیم ضبط 
شعلہ خس میں جیسے خوں رگ میں نہاں ہو جائے گا 
باغ میں مجھ کو نہ لے جا ورنہ میرے حال پر 
ہر گل تر ایک چشم خوں فشاں ہو جائے گا 
واے گر میرا ترا انصاف محشر میں نہ ہو 
اب تلک تو یہ توقع ہے کہ واں ہو جائے گا 
فائدہ کیا سوچ آخر تو بھی دانا ہے اسدؔ 
دوستی ناداں کی ہے جی کا زیاں ہو جائے گا 
گر وہ مست ناز دیوے گا صلائے عرض حال 
خار گل بہر دہان گل زباں ہوجائے گا 
گر شہادت آرزو ہے نشے میں گستاخ ہو 
بال شیشے کا رگ سنگ فساں ہوجائے گا 