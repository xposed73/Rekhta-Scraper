
نفس نہ انجمن آرزو سے باہر کھینچ 
اگر شراب نہیں انتظار ساغر کھینچ 
کمال گرمی سعیٔ تلاش دید نہ پوچھ 
برنگ خار مرے آئنہ سے جوہر کھینچ 
تجھے بہانۂ راحت ہے انتظار اے دل 
کیا ہے کس نے اشارا کہ ناز بستر کھینچ 
تری طرف ہے بہ حسرت نظارۂ نرگس 
بہ کوری دل و چشم رقیب ساغر کھینچ 
بہ نیم غمزہ ادا کر حق ودیعت ناز 
نیام پردۂ زخم جگر سے خنجر کھینچ 
مرے قدح میں ہے صہبائے آتش پنہاں 
بروئے سفرہ کباب دل سمندر کھینچ 
نہ کہہ کہ طاقت رسوائی وصال نہیں 
اگر یہی عرق فتنہ ہے مکرر کھینچ 
جنون آئنہ مشتاق یک تماشا ہے 
ہمارے صفحے پہ بال پری سے مسطر کھینچ 
خمار منت ساقی اگر یہی ہے اسدؔ 
دل گداختہ کے میکدے میں ساغر کھینچ 