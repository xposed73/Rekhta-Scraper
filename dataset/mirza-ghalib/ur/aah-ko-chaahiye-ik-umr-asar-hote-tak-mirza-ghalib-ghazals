
آہ کو چاہیے اک عمر اثر ہوتے تک 
کون جیتا ہے تری زلف کے سر ہوتے تک 
دام ہر موج میں ہے حلقۂ صد کام نہنگ 
دیکھیں کیا گزرے ہے قطرے پہ گہر ہوتے تک 
عاشقی صبر طلب اور تمنا بیتاب 
دل کا کیا رنگ کروں خون جگر ہوتے تک 
تا قیامت شب فرقت میں گزر جائے گی عمر 
سات دن ہم پہ بھی بھاری ہیں سحر ہوتے تک 
ہم نے مانا کہ تغافل نہ کرو گے لیکن 
خاک ہو جائیں گے ہم تم کو خبر ہوتے تک 
پرتو خور سے ہے شبنم کو فنا کی تعلیم 
میں بھی ہوں ایک عنایت کی نظر ہوتے تک 
یک نظر بیش نہیں فرصت ہستی غافل 
گرمیٔ بزم ہے اک رقص شرر ہوتے تک 
غم ہستی کا اسدؔ کس سے ہو جز مرگ علاج 
شمع ہر رنگ میں جلتی ہے سحر ہوتے تک 