
ہم پر جفا سے ترک وفا کا گماں نہیں 
اک چھیڑ ہے وگرنہ مراد امتحاں نہیں 
کس منہ سے شکر کیجئے اس لطف خاص کا 
پرسش ہے اور پاے سخن درمیاں نہیں 
ہم کو ستم عزیز ستم گر کو ہم عزیز 
نا مہرباں نہیں ہے اگر مہرباں نہیں 
بوسہ نہیں نہ دیجیے دشنام ہی سہی 
آخر زباں تو رکھتے ہو تم گر دہاں نہیں 
ہر چند جاں گدازی قہر و عتاب ہے 
ہر چند پشت گرمی تاب و تواں نہیں 
جاں مطرب ترانۂ ہل من مزید ہے 
لب پردہ سنج زمزمۂ الاماں نہیں 
خنجر سے چیر سینہ اگر دل نہ ہو دو نیم 
دل میں چھری چبھو مژہ گر خونچکاں نہیں 
ہے ننگ سینہ دل اگر آتش کدہ نہ ہو 
ہے عار دل نفس اگر آذر فشاں نہیں 
نقصاں نہیں جنوں میں بلا سے ہو گھر خراب 
سو گز زمیں کے بدلے بیاباں گراں نہیں 
کہتے ہو کیا لکھا ہے تری سر نوشت میں 
گویا جبیں پہ سجدۂ بت کا نشاں نہیں 
پاتا ہوں اس سے داد کچھ اپنے کلام کی 
روح القدس اگرچہ مرا ہم زباں نہیں 
جاں ہے بہائے بوسہ ولے کیوں کہے ابھی 
غالبؔ کو جانتا ہے کہ وہ نیم جاں نہیں 
جس جا کہ پائے سیل بلا درمیاں نہیں 
دیوانگاں کو واں ہوس خانماں نہیں 
گل غنچگی میں غرقۂ دریائے رنگ ہے 
اے آگہی فریب تماشا کہاں نہیں 
کس جرم سے ہے چشم تجھے حسرت قبول 
برگ حنا مگر مژۂ خوں فشاں نہیں 
ہر رنگ گردش آئنہ ایجاد درد ہے 
اشک سحاب جز بہ وداع خزاں نہیں 
جز عجز کیا کروں بہ تمنائے بے خودی 
طاقت حریف سختیٔ خواب گراں نہیں 
عبرت سے پوچھ درد پریشانیٔ نگاہ 
یہ گرد وہم جز بسر امتحاں نہیں 
برق بجان حوصلہ آتش فگن اسدؔ 
اے دل فسردہ طاقت ضبط فغاں نہیں 