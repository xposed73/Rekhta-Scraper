
حسد سے دل اگر افسردہ ہے گرم تماشا ہو 
کہ چشم تنگ شاید کثرت نظارہ سے وا ہو 
بہ قدر حسرت دل چاہیے ذوق معاصی بھی 
بھروں یک گوشۂ دامن گر آب ہفت دریا ہو 
اگر وہ سرو قد گرم خرام ناز آ جاوے 
کف ہر خاک گلشن شکل قمری نالہ فرسا ہو 
بہم بالیدن سنگ و گل صحرا یہ چاہے ہے 
کہ تار جادہ بھی کہسار کو زنار مینا ہو 
حریف وحشت ناز نسیم عشق جب آؤں 
کہ مثل غنچہ ساز یک گلستاں دل مہیا ہو 
بجائے دانہ خرمن یک بیاباں بیضۂ قمری 
مرا حاصل وہ نسخہ ہے کہ جس سے خاک پیدا ہو 
کرے کیا ساز بینش وہ شہید درد آگاہی 
جسے موئے دماغ بے خودی خواب زلیخا ہو 
دل جوں شمع بہر دعوت نظارہ لایعنی 
نگہ لبریز اشک و سینہ معمور تمنا ہو 
نہ دیکھیں روئے یک دل سرد غیر از شمع کافوری 
خدایا اس قدر بزم اسدؔ گرم تماشا ہو 