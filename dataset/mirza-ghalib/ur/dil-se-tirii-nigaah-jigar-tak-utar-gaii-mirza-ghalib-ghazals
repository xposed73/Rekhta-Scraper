
دل سے تری نگاہ جگر تک اتر گئی 
دونوں کو اک ادا میں رضامند کر گئی 
شق ہو گیا ہے سینہ خوشا لذت فراغ 
تکلیف پردہ داری زخم جگر گئی 
وہ بادۂ شبانہ کی سرمستیاں کہاں 
اٹھیے بس اب کہ لذت خواب سحر گئی 
اڑتی پھرے ہے خاک مری کوئے یار میں 
بارے اب اے ہوا ہوس بال و پر گئی 
دیکھو تو دل فریبی انداز نقش پا 
موج خرام یار بھی کیا گل کتر گئی 
ہر بوالہوس نے حسن پرستی شعار کی 
اب آبروئے شیوۂ اہل نظر گئی 
نظارہ نے بھی کام کیا واں نقاب کا 
مستی سے ہر نگہ ترے رخ پر بکھر گئی 
فردا و دی کا تفرقہ یک بار مٹ گیا 
کل تم گئے کہ ہم پہ قیامت گزر گئی 
مارا زمانہ نے اسداللہ خاں تمہیں 
وہ ولولے کہاں وہ جوانی کدھر گئی 