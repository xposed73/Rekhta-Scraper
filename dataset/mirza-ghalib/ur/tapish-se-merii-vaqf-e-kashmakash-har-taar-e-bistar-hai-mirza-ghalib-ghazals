
تپش سے میری وقف کشمکش ہر تار بستر ہے 
مرا سر رنج بالیں ہے مرا تن بار بستر ہے 
سرشک سر بہ صحرا دادہ نور العین دامن ہے 
دل بے دست و پا افتادہ بر خوردار بستر ہے 
خوشا اقبال رنجوری عیادت کو تم آئے ہو 
فروغ شمع بالیں طالع بیدار بستر ہے 
بہ طوفاں گاہ جوش اضطراب شام تنہائی 
شعاع آفتاب صبح محشر تار بستر ہے 
ابھی آتی ہے بو بالش سے اس کی زلف مشکیں کی 
ہماری دید کو خواب زلیخا عار بستر ہے 
کہوں کیا دل کی کیا حالت ہے ہجر یار میں غالب 
کہ بیتابی سے ہر یک تار بستر خار بستر ہے 