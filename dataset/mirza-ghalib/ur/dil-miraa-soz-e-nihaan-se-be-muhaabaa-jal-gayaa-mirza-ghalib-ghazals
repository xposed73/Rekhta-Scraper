
دل مرا سوز نہاں سے بے محابا جل گیا 
آتش خاموش کی مانند گویا جل گیا 
دل میں ذوق وصل و یاد یار تک باقی نہیں 
آگ اس گھر میں لگی ایسی کہ جو تھا جل گیا 
میں عدم سے بھی پرے ہوں ورنہ غافل بارہا 
میری آہ آتشیں سے بال عنقا جل گیا 
عرض کیجے جوہر اندیشہ کی گرمی کہاں 
کچھ خیال آیا تھا وحشت کا کہ صحرا جل گیا 
دل نہیں تجھ کو دکھاتا ورنہ داغوں کی بہار 
اس چراغاں کا کروں کیا کار فرما جل گیا 
میں ہوں اور افسردگی کی آرزو غالبؔ کہ دل 
دیکھ کر طرز تپاک اہل دنیا جل گیا 
خانمان عاشقاں دکان آتش باز ہے 
شعلہ رو جب ہو گئے گرم تماشا جل گیا 
تا کجا افسوس گرمی ہاۓ صحبت اے خیال 
دل بہ سوز آتش داغ تمنا جل گیا 
ہے اسدؔ بیگانۂ افسردگی اے بیکسی 
دل ز انداز تپاک اہل دنیا جل گیا 
دود میرا سنبلستاں سے کرے ہے ہم سری 
بسکہ شوق آتش گل سے سراپا جل گیا 
شمع رویاں کی سر انگشت حنائی دیکھ کر 
غنچۂ گل پرفشاں پروانہ آسا جل گیا 