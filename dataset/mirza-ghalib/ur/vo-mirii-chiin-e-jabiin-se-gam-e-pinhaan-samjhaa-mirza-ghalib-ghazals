
وہ مری چین جبیں سے غم پنہاں سمجھا 
راز مکتوب بہ بے ربطی عنواں سمجھا 
یک الف بیش نہیں صیقل آئینہ ہنوز 
چاک کرتا ہوں میں جب سے کہ گریباں سمجھا 
شرح اسباب گرفتاری خاطر مت پوچھ 
اس قدر تنگ ہوا دل کہ میں زنداں سمجھا 
بد گمانی نے نہ چاہا اسے سرگرم خرام 
رخ پہ ہر قطرہ عرق دیدۂ حیراں سمجھا 
عجز سے اپنے یہ جانا کہ وہ بد خو ہوگا 
نبض خس سے تپش شعلۂ سوزاں سمجھا 
سفر عشق میں کی ضعف نے راحت طلبی 
ہر قدم سائے کو میں اپنے شبستاں سمجھا 
تھا گریزاں مژۂ یار سے دل تا دم مرگ 
دفع پیکان قضا اس قدر آساں سمجھا 
دل دیا جان کے کیوں اس کو وفادار اسدؔ 
غلطی کی کہ جو کافر کو مسلماں سمجھا 
ہم نے وحشت کدۂ بزم جہاں میں جوں شمع 
شعلۂ عشق کو اپنا سر و ساماں سمجھا 