
غم دنیا سے گر پائی بھی فرصت سر اٹھانے کی 
فلک کا دیکھنا تقریب تیرے یاد آنے کی 
کھلے گا کس طرح مضموں مرے مکتوب کا یارب 
قسم کھائی ہے اس کافر نے کاغذ کے جلانے کی 
لپٹنا پرنیاں میں شعلۂ آتش کا پنہاں ہے 
ولے مشکل ہے حکمت دل میں سوز غم چھپانے کی 
انہیں منظور اپنے زخمیوں کا دیکھ آنا تھا 
اٹھے تھے سیر گل کو دیکھنا شوخی بہانے کی 
ہماری سادگی تھی التفات ناز پر مرنا 
ترا آنا نہ تھا ظالم مگر تمہید جانے کی 
لکد کوب حوادث کا تحمل کر نہیں سکتی 
مری طاقت کہ ضامن تھی بتوں کی ناز اٹھانے کی 
کہوں کیا خوبی اوضاع ابنائے زماں غالبؔ 
بدی کی اس نے جس سے ہم نے کی تھی بارہا نیکی 