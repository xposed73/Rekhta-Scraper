
کہوں جو حال تو کہتے ہو مدعا کہیے 
تمہیں کہو کہ جو تم یوں کہو تو کیا کہیے 
نہ کہیو طعن سے پھر تم کہ ہم ستم گر ہیں 
مجھے تو خو ہے کہ جو کچھ کہو بجا کہیے 
وہ نیشتر سہی پر دل میں جب اتر جاوے 
نگاہ ناز کو پھر کیوں نہ آشنا کہیے 
نہیں ذریعۂ راحت جراحت پیکاں 
وہ زخم تیغ ہے جس کو کہ دل کشا کہیے 
جو مدعی بنے اس کے نہ مدعی بنیے 
جو ناسزا کہے اس کو نہ ناسزا کہیے 
کہیں حقیقت جاں کاہیٔ مرض لکھیے 
کہیں مصیبت ناسازیٔ دوا کہیے 
کبھی شکایت رنج گراں نشیں کیجے 
کبھی حکایت صبر گریز پا کہیے 
رہے نہ جان تو قاتل کو خوں بہا دیجے 
کٹے زبان تو خنجر کو مرحبا کہیے 
نہیں نگار کو الفت نہ ہو نگار تو ہے 
روانیٔ روش و مستیٔ ادا کہیے 
نہیں بہار کو فرصت نہ ہو بہار تو ہے 
طراوت چمن و خوبیٔ ہوا کہیے 
سفینہ جب کہ کنارے پہ آ لگا غالبؔ 
خدا سے کیا ستم و جور ناخدا کہیے 