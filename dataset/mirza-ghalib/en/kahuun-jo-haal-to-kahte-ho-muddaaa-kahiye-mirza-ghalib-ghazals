
kahūñ jo haal to kahte ho mudda.ā kahiye 
tumhīñ kaho ki jo tum yuuñ kaho to kyā kahiye 
na kahiyo ta.an se phir tum ki ham sitamgar haiñ 
mujhe to ḳhū hai ki jo kuchh kaho bajā kahiye 
vo neshtar sahī par dil meñ jab utar jaave 
nigāh-e-nāz ko phir kyuuñ na āshnā kahiye 
nahīñ zarīya-e-rāhat jarāhat-e-paikāñ 
vo zaḳhm-e-teġh hai jis ko ki dil-kushā kahiye 
jo mudda.ī bane us ke na mudda.ī baniye 
jo nā-sazā kahe us ko na nā-sazā kahiye 
kahīñ haqīqat-e-jāñ-kāhī-e-maraz likhiye 
kahīñ musībat-e-nā-sāzī-e-davā kahiye 
kabhī shikāyat-e-ranj-e-girāñ-nashīñ kiije 
kabhī hikāyat-e-sabr-e-gurez-pā kahiye 
rahe na jaan to qātil ko ḳhūñ-bahā diije 
kaTe zabān to ḳhanjar ko marhabā kahiye 
nahīñ nigār ko ulfat na ho nigār to hai 
ravānī-e-ravish o mastī-e-adā kahiye 
nahīñ bahār ko fursat na ho bahār to hai 
tarāvat-e-chaman o ḳhūbī-e-havā kahiye 
safīna jab ki kināre pe aa lagā 'ġhālib' 
ḳhudā se kyā sitam-o-jaur-e-nā-ḳhudā kahiye 