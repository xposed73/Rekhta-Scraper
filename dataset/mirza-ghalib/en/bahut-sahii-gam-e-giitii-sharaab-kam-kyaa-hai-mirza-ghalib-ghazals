
bahut sahī ġham-e-gītī sharāb kam kyā hai 
ġhulām-e-sāqī-e-kausar huuñ mujh ko ġham kyā hai 
tumhārī tarz-o-ravish jānte haiñ ham kyā hai 
raqīb par hai agar lutf to sitam kyā hai 
suḳhan meñ ḳhāma-e-ġhālib kī ātish-afshānī 
yaqīñ hai ham ko bhī lekin ab us meñ dam kyā hai 
kaTe to shab kaheñ kaaTe to saañp kahlāve 
koī batāo ki vo zulf-e-ḳham-ba-ḳham kyā hai 
likhā kare koī ahkām-e-tāla-e-maulūd 
kise ḳhabar hai ki vaañ jumbish-e-qalam kyā hai 
na hashr-o-nashr kā qaa.el na kesh o millat kā 
ḳhudā ke vāste aise kī phir qasam kyā hai 
vo dād-o-dīd garāñ-māya shart hai hamdam 
vagarna mehr-e-sulaimān-o-jām-e-jam kyā hai 