
kab vo suntā hai kahānī merī 
aur phir vo bhī zabānī merī 
ḳhalish-e-ġhamza-e-ḳhūñ-rez na pūchh 
dekh ḳhūnāba-fishānī merī 
kyā bayāñ kar ke mirā ro.eñge yaar 
magar āshufta-bayānī merī 
huuñ za-ḳhud rafta-e-baidā-e-ḳhayāl 
bhuul jaanā hai nishānī merī 
mutaqābil hai muqābil merā 
ruk gayā dekh ravānī merī 
qadr-e-sañg-e-sar-e-rah rakhtā huuñ 
saḳht arzāñ hai girānī merī 
gard-bād-e-rah-e-betābī huuñ 
sarsar-e-shauq hai baanī merī 
dahan us kā jo na mālūm huā 
khul ga.ī hech madānī merī 
kar diyā zo.af ne aajiz 'ġhālib' 
nañg-e-pīrī hai javānī merī 