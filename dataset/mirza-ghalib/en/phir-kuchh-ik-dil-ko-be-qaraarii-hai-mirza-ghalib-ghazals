
phir kuchh ik dil ko be-qarārī hai 
siina juyā-e-zaḳhm-e-kārī hai 
phir jigar khodne lagā nāḳhun 
āmad-e-fasl-e-lāla-kārī hai 
qibala-e-maqsad-e-nigāh-e-niyāz 
phir vahī parda-e-amārī hai 
chashm dallāl-e-jins-e-rusvā.ī 
dil ḳharīdār-e-zauq-e-ḳhvārī hai 
vahī sad-rañg nāla-farsā.ī 
vahī sad-gona ashk-bārī hai 
dil havā-e-ḳhirām-e-nāz se phir 
mahsharistān-e-be-qarārī hai 
jalva phir arz-e-nāz kartā hai 
roz bāzār-e-jāñ-sipārī hai 
phir usī bevafā pe marte haiñ 
phir vahī zindagī hamārī hai 
phir khulā hai dar-e-adālat-e-nāz 
garm-bāzār-e-faujdārī hai 
ho rahā hai jahān meñ andher 
zulf kī phir sirishta-dārī hai 
phir diyā pāra-e-jigar ne savāl 
ek fariyād o āh-o-zārī hai 
phir hue haiñ gavāh-e-ishq talab 
ashk-bārī kā hukm-jārī hai 
dil o mizhgāñ kā jo muqaddama thā 
aaj phir us kī rū-bakārī hai 
be-ḳhudī be-sabab nahīñ 'ġhālib' 
kuchh to hai jis kī parda-dārī hai 