
ghar jab banā liyā tire dar par kahe baġhair 
jānegā ab bhī tū na mirā ghar kahe baġhair 
kahte haiñ jab rahī na mujhe tāqat-e-suḳhan 
jānūñ kisī ke dil kī maiñ kyūñkar kahe baġhair 
kaam us se aa paḌā hai ki jis kā jahān meñ 
leve na koī naam sitamgar kahe baġhair 
jī meñ hī kuchh nahīñ hai hamāre vagarna ham 
sar jaa.e yā rahe na raheñ par kahe baġhair 
chhoḌūñgā maiñ na us but-e-kāfir kā pūjnā 
chhoḌe na ḳhalq go mujhe kāfar kahe baġhair 
maqsad hai nāz-o-ġhamza vale guftugū meñ kaam 
chaltā nahīñ hai dashna-o-ḳhanjar kahe baġhair 
har chand ho mushāhida-e-haq kī guftugū 
bantī nahīñ hai bāda-o-sāġhar kahe baġhair 
bahrā huuñ maiñ to chāhiye duunā ho iltifāt 
suntā nahīñ huuñ baat mukarrar kahe baġhair 
'ġhālib' na kar huzūr meñ tū baar baar arz 
zāhir hai terā haal sab un par kahe baġhair 