
ā.īna kyuuñ na duuñ ki tamāshā kaheñ jise 
aisā kahāñ se lā.ūñ ki tujh sā kaheñ jise 
hasrat ne lā rakhā tirī bazm-e-ḳhayāl meñ 
gul-dasta-e-nigāh suvaidā kaheñ jise 
phūñkā hai kis ne gosh-e-mohabbat meñ ai ḳhudā 
afsūn-e-intizār tamannā kaheñ jise 
sar par hujūm-e-dard-e-ġharībī se Dāliye 
vo ek musht-e-ḳhāk ki sahrā kaheñ jise 
hai chashm-e-tar meñ hasrat-e-dīdār se nihāñ 
shauq-e-ināñ guseḳhta dariyā kaheñ jise 
darkār hai shaguftan-e-gul-hā-e-aish ko 
sub.h-e-bahār pumba-e-mīnā kaheñ jise 
'ġhālib' burā na maan jo vaa.iz burā kahe 
aisā bhī koī hai ki sab achchhā kaheñ jise 
yā rab hameñ to ḳhvāb meñ bhī mat dikhā.iyo 
ye mahshar-e-ḳhayāl ki duniyā kaheñ jise 
hai intizār se sharar ābād rustaḳhez 
mizhgān-e-koh-kan rag-e-ḳhārā kaheñ jise 
kis fursat-e-visāl pe hai gul ko andalīb 
zaḳhm-e-firāq ḳhanda-e-be-jā kaheñ jise 