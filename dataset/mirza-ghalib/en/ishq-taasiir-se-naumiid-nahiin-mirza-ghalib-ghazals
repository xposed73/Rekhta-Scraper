
ishq tāsīr se naumed nahīñ 
jāñ-sapārī shajar-e-bed nahīñ 
saltanat dast-ba-dast aa.ī hai 
jām-e-mai ḳhātam-e-jamshed nahīñ 
hai tajallī tirī sāmān-e-vajūd 
zarra be-partav-e-ḳhurshed nahīñ 
rāz-e-māshūq na rusvā ho jaa.e 
varna mar jaane meñ kuchh bhed nahīñ 
gardish-e-rañg-e-tarab se Dar hai 
ġham-e-mahrūmi-e-jāved nahīñ 
kahte haiñ jiite haiñ ummed pe log 
ham ko jiine kī bhī ummed nahīñ 