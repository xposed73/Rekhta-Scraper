
taskīñ ko ham na ro.eñ jo zauq-e-nazar mile 
hūrān-e-ḳhuld meñ tirī sūrat magar mile 
apnī galī meñ mujh ko na kar dafn bād-e-qatl 
mere pate se ḳhalq ko kyuuñ terā ghar mile 
sāqī-garī kī sharm karo aaj varna ham 
har shab piyā hī karte haiñ mai jis qadar mile 
tujh se to kuchh kalām nahīñ lekin ai nadīm 
merā salām kahiyo agar nāma-bar mile 
tum ko bhī ham dikhā.eñ ki majnūñ ne kyā kiyā 
fursat kashākash-e-ġham-e-pinhāñ se gar mile 
lāzim nahīñ ki ḳhizr kī ham pairvī kareñ 
jaanā ki ik buzurg hameñ ham-safar mile 
ai sākinān-e-kucha-e-dildār dekhnā 
tum ko kahīñ jo 'ġhālib'-e-āshufta-sar mile 