
sar-gashtagī meñ ālam-e-hastī se yaas hai 
taskīñ ko de naved ki marne kī aas hai 
letā nahīñ mire dil-e-āvāra kī ḳhabar 
ab tak vo jāntā hai ki mere hī paas hai 
kījiye bayāñ surūr-e-tap-e-ġham kahāñ talak 
har mū mire badan pe zabān-e-sipās hai 
hai vo ġhurūr-e-husn se begāna-e-vafā 
har-chand us ke paas dil-e-haq-shanās hai 
pī jis qadar mile shab-e-mahtāb meñ sharāb 
is balġhamī-mizāj ko garmī hī raas hai 
har ik makān ko hai makīñ se sharaf 'asad' 
majnūñ jo mar gayā hai to jañgal udaas hai 
kyā ġham hai us ko jis kā 'alī' sā imaam ho 
itnā bhī ai falak-zada kyuuñ bad-havās hai 