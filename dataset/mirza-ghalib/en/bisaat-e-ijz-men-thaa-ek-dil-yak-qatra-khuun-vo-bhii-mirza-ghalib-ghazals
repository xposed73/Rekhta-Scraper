
bisāt-e-ijz meñ thā ek dil yak qatra ḳhuuñ vo bhī 
so rahtā hai ba-andāz-e-chakīdan sar-nigūñ vo bhī 
rahe us shoḳh se āzurda ham chande takalluf se 
takalluf bartaraf thā ek andāz-e-junūñ vo bhī 
ḳhayāl-e-marg kab taskīñ dil-e-āzurda ko baḳhshe 
mire dām-e-tamannā meñ hai ik said-e-zabūñ vo bhī 
na kartā kaash naala mujh ko kyā mālūm thā hamdam 
ki hogā bā.is-e-afzā.ish-e-dard-e-darūñ vo bhī 
na itnā burrish-e-teġh-e-jafā par naaz farmāo 
mire dariyā-e-be-tābī meñ hai ik mauj-e-ḳhūñ vo bhī 
mai-e-ishrat kī ḳhvāhish sāqi-e-gardūñ se kyā kiije 
liye baiThā hai ik do chaar jām-e-vāzh-gūñ vo bhī 
mire dil meñ hai 'ġhālib' shauq-e-vasl o shikva-e-hijrāñ 
ḳhudā vo din kare jo us se maiñ ye bhī kahūñ vo bhī 
mujhe ma.alūm hai jo tū ne mere haq meñ sochā hai 
kahīñ ho jaa.e jald ai gardish-e-gardūn-e-dūñ vo bhī 
nazar rāhat pe merī kar na va.ada shab ke aane kā 
ki merī ḳhvāb-bandī ke liye hogā fusūñ vo bhī 