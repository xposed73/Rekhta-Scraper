
lāzim thā ki dekho mirā rastā koī din aur 
tanhā ga.e kyuuñ ab raho tanhā koī din aur 
miT jā.egā sar gar tirā patthar na ghisegā 
huuñ dar pe tire nāsiya-farsā koī din aur 
aa.e ho kal aur aaj hī kahte ho ki jā.ūñ 
maanā ki hamesha nahīñ achchhā koī din aur 
jaate hue kahte ho qayāmat ko mileñge 
kyā ḳhuub qayāmat kā hai goyā koī din aur 
haañ ai falak-e-pīr javāñ thā abhī aarif 
kyā terā bigaḌtā jo na martā koī din aur 
tum māh-e-shab-e-chār-dahum the mire ghar ke 
phir kyuuñ na rahā ghar kā vo naqshā koī din aur 
tum kaun se the aise khare dād-o-sitad ke 
kartā malak-ul-maut taqāzā koī din aur 
mujh se tumheñ nafrat sahī nayyar se laḌā.ī 
bachchoñ kā bhī dekhā na tamāshā koī din aur 
guzrī na ba-har-hāl ye muddat ḳhush o nā-ḳhush 
karnā thā javāñ-marg guzārā koī din aur 
nādāñ ho jo kahte ho ki kyuuñ jiite haiñ 'ġhālib' 
qismat meñ hai marne kī tamannā koī din aur 