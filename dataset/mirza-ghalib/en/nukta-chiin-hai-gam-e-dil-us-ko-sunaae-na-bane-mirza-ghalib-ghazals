
nukta-chīñ hai ġham-e-dil us ko sunā.e na bane 
kyā bane baat jahāñ baat banā.e na bane 
maiñ bulātā to huuñ us ko magar ai jazba-e-dil 
us pe ban jaa.e kuchh aisī ki bin aa.e na bane 
khel samjhā hai kahīñ chhoḌ na de bhuul na jaa.e 
kaash yuuñ bhī ho ki bin mere satā.e na bane 
ġhair phirtā hai liye yuuñ tire ḳhat ko ki agar 
koī pūchhe ki ye kyā hai to chhupā.e na bane 
is nazākat kā burā ho vo bhale haiñ to kyā 
haath aaveñ to unheñ haath lagā.e na bane 
kah sake kaun ki ye jalvagarī kis kī hai 
parda chhoḌā hai vo us ne ki uThā.e na bane 
maut kī raah na dekhūñ ki bin aa.e na rahe 
tum ko chāhūñ ki na aao to bulā.e na bane 
bojh vo sar se girā hai ki uThā.e na uThe 
kaam vo aan paḌā hai ki banā.e na bane 
ishq par zor nahīñ hai ye vo ātish 'ġhālib' 
ki lagā.e na lage aur bujhā.e na bane 