
māna-e-dasht-navardī koī tadbīr nahīñ 
ek chakkar hai mire paañv meñ zanjīr nahīñ 
shauq us dasht meñ dauḌāye hai mujh ko ki jahāñ 
jaada ġhair az nigah-e-dīda-e-tasvīr nahīñ 
hasrat-e-lazzat-e-āzār rahī jaatī hai 
jāda-e-rāh-e-vafā juz dam-e-shamshīr nahīñ 
rañj-e-naumīdi-e-jāved gavārā rahiyo 
ḳhush huuñ gar nāla-zabūnī kash-e-tāsīr nahīñ 
sar khujātā hai jahāñ zaḳhm-e-sar achchhā ho jaa.e 
lazzat-e-sañg ba-andāza-e-taqrīr nahīñ 
jab karam ruḳhsat-e-bebākī-o-gustāḳhī de 
koī taqsīr ba-juz ḳhajlat-e-taqsīr nahīñ 
'ġhālib' apnā ye aqīda hai ba-qaul-e-'nāsiḳh' 
aap be-bahra hai jo mo'taqid-e-'mīr' nahīñ 
'mīr' ke sher kā ahvāl kahūñ kyā 'ġhālib' 
jis kā dīvān kam-az-gulshan-e-kashmīr nahīñ 
ā.īna daam ko parde meñ chhupātā hai abas 
ki parī-zād-e-nazar qābil-e-tasḳhīr nahīñ 
misl-e-gul zaḳhm hai merā bhī sināñ se tavvām 
terā tarkash hī kuchh ābistanī-e-tīr nahīñ 