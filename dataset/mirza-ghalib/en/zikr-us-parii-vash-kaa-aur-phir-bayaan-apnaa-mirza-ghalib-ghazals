
zikr us parī-vash kā aur phir bayāñ apnā 
ban gayā raqīb āḳhir thā jo rāz-dāñ apnā 
mai vo kyuuñ bahut piite bazm-e-ġhair meñ yā rab 
aaj hī huā manzūr un ko imtihāñ apnā 
manzar ik bulandī par aur ham banā sakte 
arsh se udhar hotā kaash ke makāñ apnā 
de vo jis qadar zillat ham hañsī meñ Tāleñge 
baare āshnā niklā un kā pāsbāñ apnā 
dard-e-dil likhūñ kab tak jā.ūñ un ko dikhlā duuñ 
uñgliyāñ figār apnī ḳhāma ḳhūñ-chakāñ apnā 
ghiste ghiste miT jaatā aap ne abas badlā 
nañg-e-sajda se mere sañg-e-āstāñ apnā 
tā kare na ġhammāzī kar liyā hai dushman ko 
dost kī shikāyat meñ ham ne ham-zabāñ apnā 
ham kahāñ ke daanā the kis hunar meñ yaktā the 
be-sabab huā 'ġhālib' dushman āsmāñ apnā 