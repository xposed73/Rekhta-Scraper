
dard minnat-kash-e-davā na huā 
maiñ na achchhā huā burā na huā 
jam.a karte ho kyuuñ raqīboñ ko 
ik tamāshā huā gila na huā 
ham kahāñ qismat āzmāne jaa.eñ 
tū hī jab ḳhanjar-āzmā na huā 
kitne shīrīñ haiñ tere lab ki raqīb 
gāliyāñ khā ke be-mazā na huā 
hai ḳhabar garm un ke aane kī 
aaj hī ghar meñ boriyā na huā 
kyā vo namrūd kī ḳhudā.ī thī 
bandagī meñ mirā bhalā na huā 
jaan dī dī huī usī kī thī 
haq to yuuñ hai ki haq adā na huā 
zaḳhm gar dab gayā lahū na thamā 
kaam gar ruk gayā ravā na huā 
rahzanī hai ki dil-sitānī hai 
le ke dil dil-sitāñ ravāna huā 
kuchh to paḌhiye ki log kahte haiñ 
aaj 'ġhālib' ġhazal-sarā na huā 