
husn-e-mah garche ba-hañgām-e-kamāl achchhā hai 
us se merā mah-e-ḳhurshīd-jamāl achchhā hai 
bosa dete nahīñ aur dil pe hai har lahza nigāh 
jī meñ kahte haiñ ki muft aa.e to maal achchhā hai 
aur bāzār se le aa.e agar TuuT gayā 
sāġhar-e-jam se mirā jām-e-sifāl achchhā hai 
be-talab deñ to mazā us meñ sivā miltā hai 
vo gadā jis ko na ho ḳhū-e-savāl achchhā hai 
un ke dekhe se jo aa jaatī hai muñh par raunaq 
vo samajhte haiñ ki bīmār kā haal achchhā hai 
dekhiye paate haiñ ushshāq butoñ se kyā faiz 
ik barhaman ne kahā hai ki ye saal achchhā hai 
ham-suḳhan tesha ne farhād ko shīrīñ se kiyā 
jis tarah kā ki kisī meñ ho kamāl achchhā hai 
qatra dariyā meñ jo mil jaa.e to dariyā ho jaa.e 
kaam achchhā hai vo jis kā ki ma.aal achchhā hai 
ḳhizr-sultāñ ko rakhe ḳhāliq-e-akbar sarsabz 
shaah ke baaġh meñ ye taaza nihāl achchhā hai 
ham ko ma.alūm hai jannat kī haqīqat lekin 
dil ke ḳhush rakhne ko 'ġhālib' ye ḳhayāl achchhā hai 