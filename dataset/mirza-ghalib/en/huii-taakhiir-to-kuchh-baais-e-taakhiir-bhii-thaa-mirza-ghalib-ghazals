
huī tāḳhīr to kuchh bā.is-e-tāḳhīr bhī thā 
aap aate the magar koī ināñ-gīr bhī thā 
tum se bejā hai mujhe apnī tabāhī kā gila 
us meñ kuchh shā.iba-e-ḳhūbi-e-taqdīr bhī thā 
tū mujhe bhuul gayā ho to patā batlā duuñ 
kabhī fitrāk meñ tere koī naḳhchīr bhī thā 
qaid meñ hai tire vahshī ko vahī zulf kī yaad 
haañ kuchh ik ranj-e-girāñ-bāri-e-zanjīr bhī thā 
bijlī ik kauñd ga.ī āñkhoñ ke aage to kyā 
baat karte ki maiñ lab-tishna-e-taqrīr bhī thā 
yūsuf us ko kahūñ aur kuchh na kahe ḳhair huī 
gar bigaḌ baiThe to maiñ lā.iq-e-tāzīr bhī thā 
dekh kar ġhair ko ho kyuuñ na kalejā ThanDā 
naala kartā thā vale tālib-e-tāsīr bhī thā 
peshe meñ aib nahīñ rakhiye na farhād ko naam 
ham hī āshufta-saroñ meñ vo javāñ-mīr bhī thā 
ham the marne ko khaḌe paas na aayā na sahī 
āḳhir us shoḳh ke tarkash meñ koī tiir bhī thā 
pakḌe jaate haiñ farishtoñ ke likhe par nā-haq 
aadmī koī hamārā dam-e-tahrīr bhī thā 
reḳhte ke tumhīñ ustād nahīñ ho 'ġhālib' 
kahte haiñ agle zamāne meñ koī 'mīr' bhī thā 