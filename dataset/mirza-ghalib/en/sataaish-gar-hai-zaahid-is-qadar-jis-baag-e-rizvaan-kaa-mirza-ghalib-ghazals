
satā.ish-gar hai zāhid is qadar jis bāġh-e-rizvāñ kā 
vo ik guldasta hai ham be-ḳhudoñ ke tāq-e-nisyāñ kā 
bayāñ kyā kījiye be-dād-e-kāvish-hā-e-mizhgāñ kā 
ki har yak qatra-e-ḳhūñ daana hai tasbīh-e-marjāñ kā 
na aa.ī satvat-e-qātil bhī maane mere nāloñ ko 
liyā dāñtoñ meñ jo tinkā huā resha niyastāñ kā 
dikhā.ūñgā tamāshā dī agar fursat zamāne ne 
mirā har dāġh-e-dil ik tuḳhm hai sarv-e-charāġhāñ kā 
kiyā ā.īna-ḳhāne kā vo naqsha tere jalve ne 
kare jo partav-e-ḳhurshīd aalam shabnamistāñ kā 
mirī ta.amīr meñ muzmar hai ik sūrat ḳharābī kī 
hayūlā barq-e-ḳhirman kā hai ḳhūn-e-garm dahqāñ kā 
ugā hai ghar meñ har sū sabza vīrānī tamāshā kar 
madār ab khodne par ghaas ke hai mere darbāñ kā 
ḳhamoshī meñ nihāñ ḳhūñ-gashta lākhoñ ārzūeñ haiñ 
charāġh-e-murdā huuñ maiñ be-zabāñ gor-e-ġharībāñ kā 
hanūz ik partav-e-naqsh-e-ḳhayāl-e-yār baaqī hai 
dil-e-afsurda goyā hujra hai yūsuf ke zindāñ kā 
baġhal meñ ġhair kī aaj aap sote haiñ kahīñ varna 
sabab kyā ḳhvāb meñ aa kar tabassum-hā-e-pinhāñ kā 
nahīñ ma.alūm kis kis kā lahū paanī huā hogā 
qayāmat hai sarishk-ālūda honā terī mizhgāñ kā 
nazar meñ hai hamārī jāda-e-rāh-e-fanā 'ġhālib' 
ki ye shīrāza hai aalam ke ajzā-e-pareshāñ kā 