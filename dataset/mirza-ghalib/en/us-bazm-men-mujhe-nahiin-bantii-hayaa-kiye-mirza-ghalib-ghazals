
us bazm meñ mujhe nahīñ bantī hayā kiye 
baiThā rahā agarche ishāre huā kiye 
dil hī to hai siyāsat-e-darbāñ se Dar gayā 
maiñ aur jā.ūñ dar se tire bin sadā kiye 
rakhtā phirūñ huuñ ḳhirqa o sajjāda rahn-e-mai 
muddat huī hai dāvat āb-o-havā kiye 
be-sarfa hī guzartī hai ho garche umr-e-ḳhizr 
hazrat bhī kal kaheñge ki ham kyā kiyā kiye 
maqdūr ho to ḳhaak se pūchhūñ ki ai la.iim 
tū ne vo ganj-hā-e-garāñ-māya kyā kiye 
kis roz tohmateñ na tarāshā kiye adū 
kis din hamāre sar pe na aare chalā kiye 
sohbat meñ ġhair kī na paḌī ho kahīñ ye ḳhū 
dene lagā hai bosa baġhair iltijā kiye 
zid kī hai aur baat magar ḳhū burī nahīñ 
bhūle se us ne saikḌoñ va.ade vafā kiye 
'ġhālib' tumhīñ kaho ki milegā javāb kyā 
maanā ki tum kahā kiye aur vo sunā kiye 