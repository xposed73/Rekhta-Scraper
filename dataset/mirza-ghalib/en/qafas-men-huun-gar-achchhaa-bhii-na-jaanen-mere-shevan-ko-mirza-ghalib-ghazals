
qafas meñ huuñ gar achchhā bhī na jāneñ mere shevan ko 
mirā honā burā kyā hai navā-sanjān-e-gulshan ko 
nahīñ gar hamdamī āsāñ na ho ye rashk kyā kam hai 
na dī hotī ḳhudāyā ārzū-e-dost dushman ko 
na niklā aañkh se terī ik aañsū us jarāhat par 
kiyā siine meñ jis ne ḳhūñ-chakāñ mizhgān-e-sozan ko 
ḳhudā sharmā.e hāthoñ ko ki rakhte haiñ kashākash meñ 
kabhī mere garebāñ ko kabhī jānāñ ke dāman ko 
abhī ham qatl-gah kā dekhnā āsāñ samajhte haiñ 
nahīñ dekhā shanāvar jū-e-ḳhūñ meñ tere tausan ko 
huā charchā jo mere paañv kī zanjīr banñe kā 
kiyā betāb kaañ meñ jumbish-e-jauhar ne aahan ko 
ḳhushī kyā khet par mere agar sau baar abr aave 
samajhtā huuñ ki DhūñDe hai abhī se barq ḳhirman ko 
vafā-dārī ba-shart-e-ustuvārī asl īmāñ hai 
mare but-ḳhāne meñ to ka.abe meñ gaaḌo barahman ko 
shahādat thī mirī qismat meñ jo dī thī ye ḳhū mujh ko 
jahāñ talvār ko dekhā jhukā detā thā gardan ko 
na luTtā din ko to kab raat ko yuuñ be-ḳhabar sotā 
rahā khaTkā na chorī kā duā detā huuñ rahzan ko 
suḳhan kyā kah nahīñ sakte ki juuyā huuñ javāhir ke 
jigar kyā ham nahīñ rakhte ki khodeñ jā ke ma.adan ko 
mire shāh-e-sulaimāñ-jāh se nisbat nahīñ 'ġhālib' 
farīdūn o jam o ke ḳhusrav o dārāb o bahman ko 