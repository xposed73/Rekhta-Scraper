
dil se tirī nigāh jigar tak utar ga.ī 
donoñ ko ik adā meñ razā-mand kar ga.ī 
shaq ho gayā hai siina ḳhushā lazzat-e-farāġh 
taklīf-e-parda-dāri-e-zaḳhm-e-jigar ga.ī 
vo bāda-e-shabāna kī sarmastiyāñ kahāñ 
uThiye bas ab ki lazzat-e-ḳhvāb-e-sahar ga.ī 
uḌtī phire hai ḳhaak mirī kū-e-yār meñ 
baare ab ai havā havas-e-bāl-o-par ga.ī 
dekho to dil-farebi-e-andāz-e-naqsh-e-pā 
mauj-e-ḳhirām-e-yār bhī kyā gul katar ga.ī 
har bul-havas ne husn-parastī shi.ār kī 
ab ābrū-e-sheva-e-ahl-e-nazar ga.ī 
nazzāre ne bhī kaam kiyā vaañ naqāb kā 
mastī se har nigah tire ruḳh par bikhar ga.ī 
fardā o dī kā tafraqa yak baar miT gayā 
kal tum ga.e ki ham pe qayāmat guzar ga.ī 
maarā zamāne ne asadullāh ḳhaañ tumheñ 
vo valvale kahāñ vo javānī kidhar ga.ī 