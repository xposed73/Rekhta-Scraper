
aabrū kyā ḳhaak us gul kī ki gulshan meñ nahīñ 
hai garebāñ nañg-e-pairāhan jo dāman meñ nahīñ 
zof se ai girya kuchh baaqī mire tan meñ nahīñ 
rañg ho kar uḌ gayā jo ḳhuuñ ki dāman meñ nahīñ 
ho ga.e haiñ jamā ajzā-e-nigāh-e-āftāb 
zarre us ke ghar kī dīvāroñ ke rauzan meñ nahīñ 
kyā kahūñ tārīki-e-zindān-e-ġham andher hai 
pamba nūr-e-sub.h se kam jis ke rauzan meñ nahīñ 
raunaq-e-hastī hai ishq-e-ḳhāna vīrāñ saaz se 
anjuman be-shamā hai gar barq ḳhirman meñ nahīñ 
zaḳhm silvāne se mujh par chārā-juī kā hai taan 
ġhair samjhā hai ki lazzat zaḳhm-e-sozan meñ nahīñ 
bas-ki haiñ ham ik bahār-e-nāz ke maare hue 
jalva-e-gul ke sivā gard apne madfan meñ nahīñ 
qatra qatra ik hayūlā hai na.e nāsūr kā 
ḳhuuñ bhī zauq-e-dard se fāriġh mire tan meñ nahīñ 
le ga.ī saaqī kī naḳhvat qulzum-āshāmī mirī 
mauj-e-mai kī aaj rag miinā kī gardan meñ nahīñ 
ho fishār-e-zof meñ kyā nā-tavānī kī numūd 
qad ke jhukne kī bhī gunjā.ish mire tan meñ nahīñ 
thī vatan meñ shaan kyā 'ġhālib' ki ho ġhurbat meñ qadr 
be-takalluf huuñ vo musht-e-ḳhas ki gulḳhan meñ nahīñ 