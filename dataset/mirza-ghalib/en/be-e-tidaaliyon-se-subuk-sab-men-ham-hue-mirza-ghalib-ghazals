
be-e'tidāliyoñ se subuk sab meñ ham hue 
jitne ziyāda ho ga.e utne hī kam hue 
pinhāñ thā daam saḳht qarīb āshiyān ke 
uḌne na paa.e the ki giraftār ham hue 
hastī hamārī apnī fanā par dalīl hai 
yaañ tak miTe ki aap ham apnī qasam hue 
saḳhtī kashān-e-ishq kī pūchhe hai kyā ḳhabar 
vo log rafta rafta sarāpā alam hue 
terī vafā se kyā ho talāfī ki dahr meñ 
tere sivā bhī ham pe bahut se sitam hue 
likhte rahe junūñ kī hikāyāt-e-ḳhūñ-chakāñ 
har-chand is meñ haath hamāre qalam hue 
allāh re terī tundi-e-ḳhū jis ke biim se 
ajzā-e-nāla dil meñ mire rizq-e-ham hue 
ahl-e-havas kī fat.h hai tark-e-nabard-e-ishq 
jo paañv uTh ga.e vahī un ke alam hue 
naale adam meñ chand hamāre supurd the 
jo vaañ na khiñch sake so vo yaañ aa ke dam hue 
chhoḌī 'asad' na ham ne gadā.ī meñ dil-lagī 
saa.il hue to āshiq-e-ahl-e-karam hue 