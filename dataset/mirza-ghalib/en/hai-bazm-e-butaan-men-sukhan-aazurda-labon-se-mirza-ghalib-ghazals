
hai bazm-e-butāñ meñ suḳhan āzurda-laboñ se 
tañg aa.e haiñ ham aise ḳhushāmad-talaboñ se 
hai daur-e-qadah vaj.h-e-pareshānī-e-sahbā 
yak-bār lagā do ḳhum-e-mai mere laboñ se 
rindān-e-dar-e-mai-kada gustāḳh haiñ zāhid 
zinhār na honā taraf in be-adaboñ se 
bedād-e-vafā dekh ki jaatī rahī āḳhir 
har-chand mirī jaan ko thā rabt laboñ se 
kyā pūchhe hai bar-ḳhud ġhalatī-hā-e-azīzāñ 
ḳhvārī ko bhī ik aar hai a.ālī-nasaboñ se 
go tum ko razā-jūī-e-aġhyār hai lekin 
jaatī hai mulāqāt kab aise sababoñ se 
mat pūchh 'asad' va.ada-e-kam-fursatī-e-zīst 
do din bhī jo kaaTe tū qayāmat ta.aboñ se 