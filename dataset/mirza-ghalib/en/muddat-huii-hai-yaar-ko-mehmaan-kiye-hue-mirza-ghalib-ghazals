
muddat huī hai yaar ko mehmāñ kiye hue 
josh-e-qadah se bazm charāġhāñ kiye hue 
kartā huuñ jam.a phir jigar-e-laḳht-laḳht ko 
arsa huā hai dāvat-e-mizhgāñ kiye hue 
phir vaz-e-ehtiyāt se rukne lagā hai dam 
barsoñ hue haiñ chaak garebāñ kiye hue 
phir garm-nāla-hā-e-sharar-bār hai nafas 
muddat huī hai sair-e-charāġhāñ kiye hue 
phir pursish-e-jarāhat-e-dil ko chalā hai ishq 
sāmān-e-sad-hazār namak-dāñ kiye hue 
phir bhar rahā huuñ ḳhāma-e-mizhgāñ ba-ḳhūn-e-dil 
sāz-e-chaman tarāzi-e-dāmāñ kiye hue 
bāham-digar hue haiñ dil o diida phir raqīb 
nazzāra o ḳhayāl kā sāmāñ kiye hue 
dil phir tavāf-e-kū-e-malāmat ko jaa.e hai 
pindār kā sanam-kada vīrāñ kiye hue 
phir shauq kar rahā hai ḳharīdār kī talab 
arz-e-matā-e-aql-o-dil-o-jāñ kiye hue 
dauḌe hai phir har ek gul-o-lāla par ḳhayāl 
sad-gulistāñ nigāh kā sāmāñ kiye hue 
phir chāhtā huuñ nāma-e-dildār kholnā 
jaañ nazr-e-dil-farebi-e-unvāñ kiye hue 
māñge hai phir kisī ko lab-e-bām par havas 
zulf-e-siyāh ruḳh pe pareshāñ kiye hue 
chāhe hai phir kisī ko muqābil meñ aarzū 
surme se tez dashna-e-mizhgāñ kiye hue 
ik nau-bahār-e-nāz ko taake hai phir nigāh 
chehra faroġh-e-mai se gulistāñ kiye hue 
phir jī meñ hai ki dar pe kisī ke paḌe raheñ 
sar zer-bār-e-minnat-e-darbāñ kiye hue 
jī DhūñDtā hai phir vahī fursat ki raat din 
baiThe raheñ tasavvur-e-jānāñ kiye hue 
'ġhālib' hameñ na chheḌ ki phir josh-e-ashk se 
baiThe haiñ ham tahayya-e-tūfāñ kiye hue 