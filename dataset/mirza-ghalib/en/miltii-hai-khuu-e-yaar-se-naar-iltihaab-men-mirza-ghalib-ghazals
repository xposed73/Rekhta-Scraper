
miltī hai ḳhū-e-yār se naar iltihāb meñ 
kāfir huuñ gar na miltī ho rāhat azaab meñ 
kab se huuñ kyā batā.ūñ jahān-e-ḳharāb meñ 
shab-hā-e-hijr ko bhī rakhūñ gar hisāb meñ 
tā phir na intizār meñ niiñd aa.e umr bhar 
aane kā ahd kar ga.e aa.e jo ḳhvāb meñ 
qāsid ke aate aate ḳhat ik aur likh rakhūñ 
maiñ jāntā huuñ jo vo likheñge javāb meñ 
mujh tak kab un kī bazm meñ aatā thā daur-e-jām 
saaqī ne kuchh milā na diyā ho sharāb meñ 
jo munkir-e-vafā ho fareb us pe kyā chale 
kyuuñ bad-gumāñ huuñ dost se dushman ke baab meñ 
maiñ muztarib huuñ vasl meñ ḳhauf-e-raqīb se 
Daalā hai tum ko vahm ne kis pech-o-tāb meñ 
maiñ aur hazz-e-vasl ḳhudā-sāz baat hai 
jaañ nazr denī bhuul gayā iztirāb meñ 
hai tevrī chaḌhī huī andar naqāb ke 
hai ik shikan paḌī huī tarf-e-naqāb meñ 
lākhoñ lagāo ek churānā nigāh kā 
lākhoñ banāv ek bigaḌnā itaab meñ 
vo naala dil meñ ḳhas ke barābar jagah na paa.e 
jis naala se shigāf paḌe āftāb meñ 
vo sehr mudd.ā-talabī meñ na kaam aa.e 
jis sehr se safīna ravāñ ho sarāb meñ 
'ġhālib' chhuTī sharāb par ab bhī kabhī kabhī 
piitā huuñ roz-e-abr o shab-e-māhtāb meñ 