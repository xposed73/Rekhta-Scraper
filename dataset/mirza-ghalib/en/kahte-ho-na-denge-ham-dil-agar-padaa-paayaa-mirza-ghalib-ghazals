
kahte ho na deñge ham dil agar paḌā paayā 
dil kahāñ ki gum kiije ham ne mudda.ā paayā 
ishq se tabī.at ne ziist kā mazā paayā 
dard kī davā paa.ī dard-e-be-davā paayā 
dost-dār-e-dushman hai e'timād-e-dil ma.alūm 
aah be-asar dekhī naala nā-rasā paayā 
sādgī o purkārī be-ḳhudī o hushyārī 
husn ko taġhāful meñ jur.at-āzmā paayā 
ġhuncha phir lagā khilne aaj ham ne apnā dil 
ḳhuuñ kiyā huā dekhā gum kiyā huā paayā 
hāl-e-dil nahīñ ma.alūm lekin is qadar ya.anī 
ham ne bār-hā DhūñDā tum ne bār-hā paayā 
shor-e-pand-e-nāseh ne zaḳhm par namak chhiḌkā 
aap se koī pūchhe tum ne kyā mazā paayā 
hai kahāñ tamannā kā dūsrā qadam yā rab 
ham ne dasht-e-imkāñ ko ek naqsh-e-pā paayā 
be-dimāġh-e-ḳhajlat huuñ rashk-e-imtihāñ tā-kai 
ek bekasī tujh ko ālam-āshnā paayā 
ḳhāk-bāzi-e-ummīd kār-ḳhāna-e-tiflī 
yaas ko do-ālam se lab-ba-ḳhanda vā paayā 
kyuuñ na vahshat-e-ġhālib bāj-ḳhvāh-e-taskīñ ho 
kushta-e-taġhāful ko ḳhasm-e-ḳhūñ-bahā paayā 
fikr-e-nāla meñ goyā halqa huuñ ze-sar-tā-pā 
uzv uzv juuñ zanjīr yak-dil-e-sadā paayā 
shab nazāra-parvar thā ḳhvāb meñ ḳhayāl us kā 
sub.h mauja-e-gul ko naqsh-e-boriyā paayā 
jis qadar jigar ḳhuuñ ho kūcha dādan-e-gul hai 
zaḳhm-e-teġh-e-qātil ko turfa dil-kushā paayā 
hai makīñ kī pā-dārī nām-e-sāhib-e-ḳhāna 
ham se tere kūche ne naqsh-e-mudda.ā paayā 
ne 'asad' jafā-sā.il ne sitam junūñ-mā.il 
tujh ko jis qadar DhūñDā ulfat-āzmā paayā 