
pā-ba-dāman ho rahā huuñ bas-ki maiñ sahrā-navard 
ḳhār-e-pā haiñ jauhar-e-ā.īna-e-zānū mujhe 
dekhnā hālat mire dil kī ham-āġhoshī ke vaqt 
hai nigāh-e-āshnā terā sar-e-har-mū mujhe 
huuñ sarāpā sāz-e-āhañg-e-shikāyat kuchh na pūchh 
hai yahī behtar ki logoñ meñ na chheḌe tū mujhe 
bā.is-e-vāmāndgī hai umr-e-fursat-jū mujhe 
kar diyā hai pā-ba-zanjīr-e-ram-e-āhū mujhe 
ḳhāk-e-fursat bar-sar-e-zauq-e-fanā ai intizār 
hai ġhubār-e-shīsha-e-sā.at ram-e-āhū mujhe 
ham-zabāñ aayā nazar fikr-e-suḳhan meñ tū mujhe 
mardumuk hai tūtī-e-ā.īna-e-zānū mujhe 
yād-e-mizhgāñ meñ ba-nashtar-e-zār-e-saudā-e-ḳhayāl 
chāhiye vaqt-e-tapish yak-dast sad-pahlū mujhe 
iztirāb-e-umr be-matlab nahīñ āḳhir ki hai 
justujū-e-fursat-e-rabt-e-sar-e-zānū mujhe 
chāhiye darmān-e-rīsh-e-dil bhī teġh-e-yār se 
maram-e-zañgār hai vo vasma-e-abrū mujhe 
kasrat-e-jaur-o-sitam se ho gayā huuñ be-dimāġh 
ḳhūb-rūyoñ ne banāyā 'ġhālib'-e-bad-ḳhū mujhe 
fursat-e-ārām-e-ġhash hastī hai bohrān-e-adam 
hai shikast-e-rañg-e-imkāñ gardish-e-pahlū mujhe 
sāz-e-īmā-e-fanā hai ālam-e-pīrī 'asad' 
qāmat-e-ḳham se hai hāsil shoḳhī-e-abrū mujhe 