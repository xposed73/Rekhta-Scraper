
shauq har rañg raqīb-e-sar-o-sāmāñ niklā 
qais tasvīr ke parde meñ bhī uryāñ niklā 
zaḳhm ne daad na dī tañgi-e-dil kī yā rab 
tiir bhī sīna-e-bismil se par-afshāñ niklā 
bū-e-gul nāla-e-dil dūd-e-charāġh-e-mahfil 
jo tirī bazm se niklā so pareshāñ niklā 
dil-e-hasrat-zada thā mā.ida-e-lazzat-e-dard 
kaam yāroñ kā ba-qadr-e-lab-o-dandāñ niklā 
thī nau-āmūz-e-fanā himmat-e-dushvār-pasand 
saḳht mushkil hai ki ye kaam bhī āsāñ niklā 
dil meñ phir girye ne ik shor uThāyā 'ġhālib' 
aah jo qatra na niklā thā so tūfāñ niklā 
kār-ḳhāne se junūñ ke bhī maiñ uryāñ niklā 
merī qismat kā na ek-ādh garebāñ niklā 
sāġhar-e-jalva-e-sarshār hai har zarra-e-ḳhāk 
shauq-e-dīdār balā ā.ina-sāmāñ niklā 
kuchh khaTaktā thā mire siine meñ lekin āḳhir 
jis ko dil kahte the so tiir kā paikāñ niklā 
kis qadar ḳhaak huā hai dil-e-majnūñ yā rab 
naqsh-e-har-zarra suvaidā-e-bayābāñ niklā 
shor-e-rusvā.i-e-dil dekh ki yak-nāla-e-shauq 
laakh parde meñ chhupā par vahī uryāñ niklā 
shoḳhī-e-rañg-e-hinā ḳhūn-e-vafā se kab tak 
āḳhir ai ahd-shikan tū bhī pashemāñ niklā 
jauhar-ījād-e-ḳhat-e-sabz hai ḳhud-bīnī-e-husn 
jo na dekhā thā so ā.īne meñ pinhāñ niklā 
maiñ bhī māzūr-e-junūñ huuñ 'asad' ai ḳhāna-ḳharāb 
peshvā lene mujhe ghar se bayābāñ niklā 