
maze jahān ke apnī nazar meñ ḳhaak nahīñ 
sivā.e ḳhūn-e-jigar so jigar meñ ḳhaak nahīñ 
magar ġhubār hue par havā uḌā le jaa.e 
vagarna taab o tavāñ bāl-o-par meñ ḳhaak nahīñ 
ye kis bahīsht-shamā.il kī aamad aamad hai 
ki ġhair-e-jalva-e-gul rahguzar meñ ḳhaak nahīñ 
bhalā use na sahī kuchh mujhī ko rahm aatā 
asar mire nafas-e-be-asar meñ ḳhaak nahīñ 
ḳhayāl-e-jalva-e-gul se ḳharāb haiñ mai-kash 
sharāb-ḳhāne ke dīvār-o-dar meñ ḳhaak nahīñ 
huā huuñ ishq kī ġhārat-garī se sharminda 
sivā.e hasrat-e-tāmīr ghar meñ ḳhaak nahīñ 
hamāre sher haiñ ab sirf dil-lagī ke 'asad' 
khulā ki fā.eda arz-e-hunar meñ ḳhaak nahīñ 