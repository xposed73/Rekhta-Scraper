
phir is andāz se bahār aa.ī 
ki hue mehr-o-mah tamāshā.ī 
dekho ai sākinān-e-ḳhitta-e-ḳhāk 
is ko kahte haiñ ālam-ārā.ī 
ki zamīñ ho ga.ī hai sar-tā-sar 
rū-kash-e-sat.h-e-charḳh-e-mīnā.ī 
sabza ko jab kahīñ jagah na milī 
ban gayā rū-e-āb par kaa.ī 
sabza o gul ke dekhne ke liye 
chashm-e-nargis ko dī hai bīnā.ī 
hai havā meñ sharāb kī tāsīr 
bāda-noshī hai bāda-paimā.ī 
kyuuñ na duniyā ko ho ḳhushī 'ġhālib' 
shāh-e-dīñ-dār ne shifā paa.ī 