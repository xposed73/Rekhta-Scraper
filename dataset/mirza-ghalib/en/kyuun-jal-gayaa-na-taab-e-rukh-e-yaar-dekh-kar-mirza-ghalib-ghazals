
kyuuñ jal gayā na tāb-e-ruḳh-e-yār dekh kar 
jaltā huuñ apnī tāqat-e-dīdār dekh kar 
ātish-parast kahte haiñ ahl-e-jahāñ mujhe 
sargarm-e-nāla-hā-e-sharar-bār dekh kar 
kyā ābrū-e-ishq jahāñ aam ho jafā 
ruktā huuñ tum ko be-sabab āzār dekh kar 
aatā hai mere qatl ko par josh-e-rashk se 
martā huuñ us ke haath meñ talvār dekh kar 
sābit huā hai gardan-e-mīnā pe ḳhūn-e-ḳhalq 
larze hai mauj-e-mai tirī raftār dekh kar 
vā-hasratā ki yaar ne khīñchā sitam se haath 
ham ko harīs-e-lazzat-e-āzār dekh kar 
bik jaate haiñ ham aap matā-e-suḳhan ke saath 
lekin ayār-e-taba.a-e-ḳharīdār dekh kar 
zunnār bāñdh sub.ha-e-sad-dāna toḌ Daal 
rah-rau chale hai raah ko hamvār dekh kar 
in ābloñ se paañv ke ghabrā gayā thā maiñ 
jī ḳhush huā hai raah ko pur-ḳhār dekh kar 
kyā bad-gumāñ hai mujh se ki ā.īne meñ mire 
tuutī kā aks samjhe hai zañgār dekh kar 
girnī thī ham pe barq-e-tajallī na tuur par 
dete haiñ baada zarf-e-qadah-ḳhvār dekh kar 
sar phoḌnā vo 'ġhālib'-e-shorīda haal kā 
yaad aa gayā mujhe tirī dīvār dekh kar 