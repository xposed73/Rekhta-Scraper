
rahā gar koī tā-qayāmat salāmat 
phir ik roz marnā hai hazrat-salāmat 
jigar ko mire ishq-e-ḳhūñ-nāba-mashrab 
likhe hai ḳhudāvand-e-nemat salāmat 
alarraġhm-e-dushamn shahīd-e-vafā huuñ 
mubārak mubārak salāmat salāmat 
nahīñ gar sar-o-barg-e-idrāk-e-ma.anī 
tamāshā-e-nairañg-e-sūrat salāmat 
do-ālam kī hastī pe ḳhatt-e-fanā khīñch 
dil-o-dast-e-arbāb-e-himmat salāmat 
nahīñ gar ba-kām-e-dil-e-ḳhasta gardūñ 
jigar-ḳhāī-e-josh-e-hasrat salāmat 
na auroñ kī suntā na kahtā huuñ apnī 
sar-e-ḳhasta dushvār-e-vahshat salāmat 
vafūr-e-balā hai hujūm-e-vafā hai 
salāmat malāmat malāmat salāmat 
na fikr-e-salāmat na bīm-e-malāmat 
ze-ḳhud-raftagī-hā-e-hairat salāmat 
rahe 'ġhālib'-e-ḳhasta maġhlūb-e-gardūñ 
ye kyā be-niyāzī hai hazrat-salāmat 