
aa ki mirī jaan ko qarār nahīñ hai 
tāqat-e-bedād-e-intizār nahīñ hai 
dete haiñ jannat hayāt-e-dahr ke badle 
nashsha ba-andāza-e-ḳhumār nahīñ hai 
girya nikāle hai terī bazm se mujh ko 
haa.e ki rone pe iḳhtiyār nahīñ hai 
ham se abas hai gumān-e-ranjish-e-ḳhātir 
ḳhaak meñ ushshāq kī ġhubār nahīñ hai 
dil se uThā lutf-e-jalva-hā-e-ma.ānī 
ġhair-e-gul ā.īna-e-bahār nahīñ hai 
qatl kā mere kiyā hai ahd to baare 
vaa.e agar ahd ustuvār nahīñ hai 
tū ne qasam mai-kashī kī khaa.ī hai 'ġhālib' 
terī qasam kā kuchh e'tibār nahīñ hai 