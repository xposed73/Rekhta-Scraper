
kabhī nekī bhī us ke jī meñ gar aa jaa.e hai mujh se 
jafā.eñ kar ke apnī yaad sharmā jaa.e hai mujh se 
ḳhudāyā jazba-e-dil kī magar tāsīr ulTī hai 
ki jitnā khīñchtā huuñ aur khiñchtā jaa.e hai mujh se 
vo bad-ḳhū aur merī dāstān-e-ishq tūlānī 
ibārat muḳhtasar qāsid bhī ghabrā jaa.e hai mujh se 
udhar vo bad-gumānī hai idhar ye nā-tavānī hai 
na pūchhā jaa.e hai us se na bolā jaa.e hai mujh se 
sambhalne de mujhe ai nā-ummīdī kyā qayāmat hai 
ki dāmān-e-ḳhayāl-e-yār chhūTā jaa.e hai mujh se 
takalluf bartaraf nazzārgī meñ bhī sahī lekin 
vo dekhā jaa.e kab ye zulm dekhā jaa.e hai mujh se 
hue haiñ paañv hī pahle nabard-e-ishq meñ zaḳhmī 
na bhāgā jaa.e hai mujh se na Thahrā jaa.e hai mujh se 
qayāmat hai ki hove mudda.ī kā ham-safar 'ġhālib' 
vo kāfir jo ḳhudā ko bhī na sauñpā jaa.e hai mujh se 