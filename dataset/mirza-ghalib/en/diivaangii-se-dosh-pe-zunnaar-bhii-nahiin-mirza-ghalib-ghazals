
dīvāngī se dosh pe zunnār bhī nahīñ 
ya.anī hamāre jeb meñ ik taar bhī nahīñ 
dil ko niyāz-e-hasrat-e-dīdār kar chuke 
dekhā to ham meñ tāqat-e-dīdār bhī nahīñ 
milnā tirā agar nahīñ āsāñ to sahl hai 
dushvār to yahī hai ki dushvār bhī nahīñ 
be-ishq umr kaT nahīñ saktī hai aur yaañ 
tāqat ba-qadr-e-lazzat-e-āzār bhī nahīñ 
shorīdgī ke haath se hai sar vabāl-e-dosh 
sahrā meñ ai ḳhudā koī dīvār bhī nahīñ 
gunjā.ish-e-adāvat-e-aġhyār yak taraf 
yaañ dil meñ zo.af se havas-e-yār bhī nahīñ 
Dar nāla-hā-e-zār se mere ḳhudā ko maan 
āḳhir navā-e-murġh-e-giraftār bhī nahīñ 
dil meñ hai yaar kī saf-e-mizhgāñ se rū-kashī 
hālāñki tāqat-e-ḳhalish-e-ḳhār bhī nahīñ 
is sādgī pe kaun na mar jaa.e ai ḳhudā 
laḌte haiñ aur haath meñ talvār bhī nahīñ 
dekhā 'asad' ko ḳhalvat-o-jalvat meñ bār-hā 
dīvāna gar nahīñ hai to hushyār bhī nahīñ 