
dil hī to hai na sañg-o-ḳhisht dard se bhar na aa.e kyuuñ 
ro.eñge ham hazār baar koī hameñ satā.e kyuuñ 
dair nahīñ haram nahīñ dar nahīñ āstāñ nahīñ 
baiThe haiñ rahguzar pe ham ġhair hameñ uThā.e kyuuñ 
jab vo jamāl-e-dil-faroz sūrat-e-mehr-e-nīm-roz 
aap hī ho nazzāra-soz parde meñ muñh chhupā.e kyuuñ 
dashna-e-ġhamza jāñ-sitāñ nāvak-e-nāz be-panāh 
terā hī aks-e-ruḳh sahī sāmne tere aa.e kyuuñ 
qaid-e-hayāt o band-e-ġham asl meñ donoñ ek haiñ 
maut se pahle aadmī ġham se najāt paa.e kyuuñ 
husn aur us pe husn-e-zan rah ga.ī bul-havas kī sharm 
apne pe e'timād hai ġhair ko āzmā.e kyuuñ 
vaañ vo ġhurūr-e-izz-o-nāz yaañ ye hijāb-e-pās-e-vaza.a 
raah meñ ham mileñ kahāñ bazm meñ vo bulā.e kyuuñ 
haañ vo nahīñ ḳhudā-parast jaao vo bevafā sahī 
jis ko ho diin o dil aziiz us kī galī meñ jaa.e kyuuñ 
'ġhālib'-e-ḳhasta ke baġhair kaun se kaam band haiñ 
roiye zaar zaar kyā kījiye haa.e haa.e kyuuñ 