
dhamkī meñ mar gayā jo na bāb-e-nabard thā 
ishq-e-nabard-pesha talabgār-e-mard thā 
thā zindagī meñ marg kā khaTkā lagā huā 
uḌne se pesh-tar bhī mirā rañg zard thā 
tālīf nusḳha-hā-e-vafā kar rahā thā maiñ 
majmūa-e-ḳhayāl abhī fard fard thā 
dil tā jigar ki sāhil-e-dariyā-e-ḳhūñ hai ab 
is rahguzar meñ jalva-e-gul aage gard thā 
jaatī hai koī kashmakash andoh-e-ishq kī 
dil bhī agar gayā to vahī dil kā dard thā 
ahbāb chārasāzi-e-vahshat na kar sake 
zindāñ meñ bhī ḳhayāl bayābāñ-navard thā 
ye lāsh-e-be-kafan 'asad'-e-ḳhasta-jāñ kī hai 
haq maġhfirat kare ajab āzād mard thā 