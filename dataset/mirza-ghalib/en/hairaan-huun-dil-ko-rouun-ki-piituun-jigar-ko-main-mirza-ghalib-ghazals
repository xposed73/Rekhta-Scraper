
hairāñ huuñ dil ko ro.uuñ ki pīTūñ jigar ko maiñ 
maqdūr ho to saath rakhūñ nauhagar ko maiñ 
chhoḌā na rashk ne ki tire ghar kā naam luuñ 
har ik se pūchhtā huuñ ki jā.ūñ kidhar ko maiñ 
jaanā paḌā raqīb ke dar par hazār baar 
ai kaash jāntā na tire rah-guzar ko maiñ 
hai kyā jo kas ke bāñdhiye merī balā Dare 
kyā jāntā nahīñ huuñ tumhārī kamar ko maiñ 
lo vo bhī kahte haiñ ki ye be-nañg-o-nām hai 
ye jāntā agar to luTātā na ghar ko maiñ 
chaltā huuñ thoḌī duur har ik tez-rau ke saath 
pahchāntā nahīñ huuñ abhī rāhbar ko maiñ 
ḳhvāhish ko ahmaqoñ ne parastish diyā qarār 
kyā pūjtā huuñ us but-e-bedād-gar ko maiñ 
phir be-ḳhudī meñ bhuul gayā rāh-e-kū-e-yār 
jaatā vagarna ek din apnī ḳhabar ko maiñ 
apne pe kar rahā huuñ qayās ahl-e-dahr kā 
samjhā huuñ dil-pazīr mata-e-hunar ko maiñ 
'ġhālib' ḳhudā kare ki savār-e-samand-e-nāz 
dekhūñ alī bahādur-e-ālī-guhar ko maiñ 