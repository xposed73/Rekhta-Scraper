
kyā tañg ham sitam-zadagāñ kā jahān hai 
jis meñ ki ek baiza-e-mor āsmān hai 
hai kā.enāt ko harakat tere zauq se 
partav se āftāb ke zarre meñ jaan hai 
hālāñki hai ye sīli-e-ḳhārā se laala rañg 
ġhāfil ko mere shīshe pe mai kā gumān hai 
kī us ne garm sīna-e-ahl-e-havas meñ jā 
aave na kyuuñ pasand ki ThanDā makān hai 
kyā ḳhuub tum ne ġhair ko bosa nahīñ diyā 
bas chup raho hamāre bhī muñh meñ zabān hai 
baiThā hai jo ki sāya-e-dīvār-e-yār meñ 
farmāñ-ravā-e-kishvar-e-hindūstān hai 
hastī kā e'tibār bhī ġham ne miTā diyā 
kis se kahūñ ki daaġh jigar kā nishān hai 
hai baare e'timād-e-vafā-dārī is qadar 
'ġhālib' ham is meñ ḳhush haiñ ki nā-mehrbān hai 
dehlī ke rahne vaalo 'asad' ko satāo mat 
be-chāra chand roz kā yaañ mehmān hai 