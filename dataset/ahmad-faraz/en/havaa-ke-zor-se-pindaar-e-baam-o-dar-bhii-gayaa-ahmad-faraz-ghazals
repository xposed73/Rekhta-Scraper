
havā ke zor se pindār-e-bām-o-dar bhī gayā 
charāġh ko jo bachāte the un kā ghar bhī gayā 
pukārte rahe mahfūz kashtiyoñ vaale 
maiñ Dūbtā huā dariyā ke paar utar bhī gayā 
ab ehtiyāt kī dīvār kyā uThāte ho 
jo chor dil meñ chhupā thā vo kaam kar bhī gayā 
maiñ chup rahā ki isī meñ thī āfiyat jaañ kī 
koī to merī tarah thā jo daar par bhī gayā 
sulagte sochte vīrān mausamoñ kī tarah 
kaḌā thā ahd-e-javānī magar guzar bhī gayā 
jise bhulā na sakā us ko yaad kyā rakhtā 
jo naam lab pe rahā zehn se utar bhī gayā 
phaTī phaTī huī āñkhoñ se yuuñ na dekh mujhe 
tujhe talāsh hai jis shaḳhs kī vo mar bhī gayā 
magar falak ko adāvat usī ke ghar se thī 
jahāñ 'farāz' na thā sail-e-ġham udhar bhī gayā 