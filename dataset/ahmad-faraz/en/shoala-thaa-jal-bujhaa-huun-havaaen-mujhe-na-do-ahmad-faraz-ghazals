
sho.ala thā jal-bujhā huuñ havā.eñ mujhe na do 
maiñ kab kā jā chukā huuñ sadā.eñ mujhe na do 
jo zahr pī chukā huuñ tumhīñ ne mujhe diyā 
ab tum to zindagī kī duā.eñ mujhe na do 
ye bhī baḌā karam hai salāmat hai jism abhī 
ai ḳhusravān-e-shahr qabā.eñ mujhe na do 
aisā na ho kabhī ki palaT kar na aa sakūñ 
har baar duur jā ke sadā.eñ mujhe na do 
kab mujh ko e'tirāf-e-mohabbat na thā 'farāz' 
kab maiñ ne ye kahā hai sazā.eñ mujhe na do 