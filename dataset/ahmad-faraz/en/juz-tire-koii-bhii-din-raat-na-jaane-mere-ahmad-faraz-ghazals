
juz tire koī bhī din raat na jaane mere 
tū kahāñ hai magar ai dost purāne mere 
tū bhī ḳhushbū hai magar merā tajassus bekār 
barg-e-āvāra kī mānind Thikāne mere 
sham.a kī lau thī ki vo tū thā magar hijr kī raat 
der tak rotā rahā koī sirhāne mere 
ḳhalq kī be-ḳhabarī hai ki mirī rusvā.ī 
log mujh ko hī sunāte haiñ fasāne mere 
luT ke bhī ḳhush huuñ ki ashkoñ se bharā hai dāman 
dekh ġhārat-gar-e-dil ye bhī ḳhazāne mere 
aaj ik aur baras biit gayā us ke baġhair 
jis ke hote hue hote the zamāne mere 
kaash tū bhī merī āvāz kahīñ suntā ho 
phir pukārā hai tujhe dil kī sadā ne mere 
kaash tū bhī kabhī aa jaa.e masīhā.ī ko 
log aate haiñ bahut dil ko dukhāne mere 
kaash auroñ kī tarah maiñ bhī kabhī kah saktā 
baat sun lī hai mirī aaj ḳhudā ne mere 
tū hai kis haal meñ ai zūd-farāmosh mire 
mujh ko to chhīn liyā ahd-e-vafā ne mere 
chārāgar yuuñ to bahut haiñ magar ai jān-e-'farāz' 
juz tire aur koī zaḳhm na jaane mere 