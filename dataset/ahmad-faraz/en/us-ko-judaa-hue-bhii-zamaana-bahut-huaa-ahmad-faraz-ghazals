
us ko judā hue bhī zamāna bahut huā 
ab kyā kaheñ ye qissa purānā bahut huā 
Dhaltī na thī kisī bhī jatan se shab-e-firāq 
ai marg-e-nā-gahāñ tirā aanā bahut huā 
ham ḳhuld se nikal to ga.e haiñ par ai ḳhudā 
itne se vāqiye kā fasāna bahut huā 
ab ham haiñ aur saare zamāne kī dushmanī 
us se zarā sā rabt baḌhānā bahut huā 
ab kyuuñ na zindagī pe mohabbat ko vaar deñ 
is āshiqī meñ jaan se jaanā bahut huā 
ab tak to dil kā dil se ta.āruf na ho sakā 
maanā ki us se milnā milānā bahut huā 
kyā kyā na ham ḳharāb hue haiñ magar ye dil 
ai yād-e-yār terā Thikāna bahut huā 
kahtā thā nāsehoñ se mire muñh na aa.iyo 
phir kyā thā ek hū kā bahāna bahut huā 
lo phir tire laboñ pe usī bevafā kā zikr 
ahmad-'farāz' tujh se kahā na bahut huā 