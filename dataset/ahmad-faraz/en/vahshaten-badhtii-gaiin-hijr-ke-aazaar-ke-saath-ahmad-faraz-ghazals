
vahshateñ baḌhtī ga.iiñ hijr ke āzār ke saath 
ab to ham baat bhī karte nahīñ ġham-ḳhvār ke saath 
ham ne ik umr basar kī hai ġham-e-yār ke saath 
'mīr' do din na jiye hijr ke āzār ke saath 
ab to ham ghar se nikalte haiñ to rakh dete haiñ 
taaq par izzat-e-sādāt bhī dastār ke saath 
is qadar ḳhauf hai ab shahr kī galiyoñ meñ ki log 
chaap sunte haiñ to lag jaate haiñ dīvār ke saath 
ek to ḳhvāb liye phirte ho galiyoñ galiyoñ 
us pe takrār bhī karte ho ḳharīdār ke saath 
shahr kā shahr hī nāseh ho to kyā kījiyegā 
varna ham rind to bhiḌ jaate haiñ do-chār ke saath 
ham ko us shahr meñ ta.amīr kā saudā hai jahāñ 
log me.amār ko chun dete haiñ dīvār ke saath 
jo sharaf ham ko milā kūcha-e-jānāñ se 'farāz' 
sū-e-maqtal bhī ga.e haiñ usī pindār ke saath 