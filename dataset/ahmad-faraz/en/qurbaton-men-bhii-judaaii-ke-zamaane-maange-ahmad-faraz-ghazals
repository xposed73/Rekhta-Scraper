
qurbatoñ meñ bhī judā.ī ke zamāne māñge 
dil vo be-mehr ki rone ke bahāne māñge 
ham na hote to kisī aur ke charche hote 
ḳhilqat-e-shahr to kahne ko fasāne māñge 
yahī dil thā ki tarastā thā marāsim ke liye 
ab yahī tark-e-ta.alluq ke bahāne māñge 
apnā ye haal ki jī haar chuke luT bhī chuke 
aur mohabbat vahī andāz purāne māñge 
zindagī ham tire dāġhoñ se rahe sharminda 
aur tū hai ki sadā ā.īna-ḳhāne māñge 
dil kisī haal pe qaane hī nahīñ jān-e-'farāz' 
mil ga.e tum bhī to kyā aur na jaane māñge 