
ajab junūn-e-masāfat meñ ghar se niklā thā 
ḳhabar nahīñ hai ki sūraj kidhar se niklā thā 
ye kaun phir se unhīñ rāstoñ meñ chhoḌ gayā 
abhī abhī to azāb-e-safar se niklā thā 
ye tiir dil meñ magar be-sabab nahīñ utrā 
koī to harf lab-e-chāragar se niklā thā 
ye ab jo aag banā shahr shahr phailā hai 
yahī dhuāñ mire dīvār-o-dar se niklā thā 
maiñ raat TuuT ke royā to chain se soyā 
ki dil kā zahr mirī chashm-e-tar se niklā thā 
ye ab jo sar haiñ ḳhamīda kulāh kī ḳhātir 
ye aib bhī to ham ahl-e-hunar se niklā thā 
vo qais ab jise majnūñ pukārte haiñ 'farāz' 
tirī tarah koī dīvāna ghar se niklā thā 