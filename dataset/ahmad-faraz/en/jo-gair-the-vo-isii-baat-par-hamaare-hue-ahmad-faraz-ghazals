
jo ġhair the vo isī baat par hamāre hue 
ki ham se dost bahut be-ḳhabar hamāre hue 
kise ḳhabar vo mohabbat thī yā raqābat thī 
bahut se log tujhe dekh kar hamāre hue 
ab ik hujūm-e-shikasta-dilāñ hai saath apne 
jinheñ koī na milā ham-safar hamāre hue 
kisī ne ġham to kisī ne mizāj-e-ġham baḳhshā 
sab apnī apnī jagah chāragar hamāre hue 
bujhā ke taaq kī sham.eñ na dekh tāroñ ko 
isī junūñ meñ to barbād ghar hamāre hue 
vo e'timād kahāñ se 'farāz' lā.eñge 
kisī ko chhoḌ ke vo ab agar hamāre hue 