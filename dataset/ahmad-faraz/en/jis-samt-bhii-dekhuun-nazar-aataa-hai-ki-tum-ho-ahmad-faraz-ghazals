
jis samt bhī dekhūñ nazar aatā hai ki tum ho 
ai jān-e-jahāñ ye koī tum sā hai ki tum ho 
ye ḳhvāb hai ḳhushbū hai ki jhoñkā hai ki pal hai 
ye dhund hai bādal hai ki saayā hai ki tum ho 
is diid kī saa.at meñ ka.ī rañg haiñ larzāñ 
maiñ huuñ ki koī aur hai duniyā hai ki tum ho 
dekho ye kisī aur kī āñkheñ haiñ ki merī 
dekhūñ ye kisī aur kā chehra hai ki tum ho 
ye umr-e-gurezāñ kahīñ Thahre to ye jānūñ 
har saañs meñ mujh ko yahī lagtā hai ki tum ho 
har bazm meñ mauzū-e-suḳhan dil-zadagāñ kā 
ab kaun hai shīrīñ hai ki lailā hai ki tum ho 
ik dard kā phailā huā sahrā hai ki maiñ huuñ 
ik mauj meñ aayā huā dariyā hai ki tum ho 
vo vaqt na aa.e ki dil-e-zār bhī soche 
is shahr meñ tanhā koī ham sā hai ki tum ho 
ābād ham āshufta-saroñ se nahīñ maqtal 
ye rasm abhī shahr meñ zinda hai ki tum ho 
ai jān-e-'farāz' itnī bhī taufīq kise thī 
ham ko ġham-e-hastī bhī gavārā hai ki tum ho 