
shahīd-e-ishq hue qais nāmvar kī tarah 
jahāñ meñ aib bhī ham ne kiye hunar kī tarah 
kuchh aaj shaam se chehra hai faq sahar kī tarah 
Dhalā hī jaatā huuñ furqat meñ dopahar kī tarah 
siyāh-baḳhtoñ ko yuuñ baaġh se nikāl ai charḳh 
ki chaar phuul to dāman meñ hoñ sipar kī tarah 
tamām ḳhalq hai ḳhvāhān-e-ābrū ai rab 
chhupā mujhe sadaf-e-qabr meñ guhar kī tarah 
tujhī ko dekhūñgā jab tak haiñ barqarār āñkheñ 
mirī nazar na phiregī tirī nazar kī tarah 
hamārī qabr pe kyā ehtiyāj-e-ambar-o-ūd 
sulag rahā hai har ik ustuḳhvāñ agar kī tarah 
nahīf-o-zār haiñ kyā zor bāġhbāñ se chale 
jahāñ biThā diyā bas rah ga.e shajar kī tarah 
tumhāre halqa-ba-goshoñ meñ ek ham bhī haiñ 
paḌā rahe ye suḳhan kaan meñ guhar kī tarah 
'anīs' yuuñ huā hāl-e-javānī-o-pīri 
baḌhe the naḳhl kī sūrat gire samar kī tarah 