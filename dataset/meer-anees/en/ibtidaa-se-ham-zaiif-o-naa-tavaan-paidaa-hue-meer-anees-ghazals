
ibtidā se ham za.iif o nā-tavāñ paidā hue 
uḌ gayā jab rañg ruḳh se ustuḳhvāñ paidā hue 
ḳhāksārī ne dikhā.īñ rif.atoñ par rif.ateñ 
is zamīñ se vaah kyā kyā āsmāñ paidā hue 
ilm ḳhāliq kā ḳhazāna hai miyān-e-kāf-o-nūn 
ek kun kahne se ye kaun-o-makāñ paidā hue 
zabt dekho sab kī sun lī aur kuchh apnī kahī 
is zabāñ-dānī par aise be-zabāñ paidā hue 
shor-baḳhtī aa.ī hisse meñ unhīñ ke vā nasīb 
talḳh-kāmī ke liye shīrīñ-zabāñ paidā hue 
ehtiyāt-e-jism kyā anjām ko socho 'anīs' 
ḳhaak hone ko ye musht-e-ustuḳhvāñ paidā hue 