
sadā hai fikr-e-taraqqī buland-bīnoñ ko 
ham āsmān se laa.e haiñ in zamīnoñ ko 
paḌheñ durūd na kyuuñ dekh kar hasīnoñ ko 
ḳhayāl-e-san.at-e-sāne hai pāk-bīnoñ ko 
kamāl-e-faqr bhī shāyāñ hai pāk-bīnoñ ko 
ye ḳhaak taḳht hai ham boriyā-nashīnoñ ko 
lahad meñ so.e haiñ chhoḌā hai shah-nashīnoñ ko 
qazā kahāñ se kahāñ le ga.ī makīnoñ ko 
ye jhurriyāñ nahīñ hāthoñ pe zo.af-e-pīrī ne 
chunā hai jāma-e-aslī kī āstīnoñ ko 
lagā rahā huuñ mazāmīn-e-nau ke phir ambār 
ḳhabar karo mire ḳhirman ke ḳhosha-chīnoñ ko 
bhalā taraddud-e-bejā se un meñ kyā hāsil 
uThā chuke haiñ zamīñdār jin zamīnoñ ko 
unhīñ ko aaj nahīñ baiThne kī jā miltī 
muaaf karte the jo log kal zamīnoñ ko 
ye zā.iroñ ko milīñ sarfarāziyāñ varna 
kahāñ nasīb ki chūmeñ malak jabīnoñ ko 
sajāyā ham ne mazāmīñ ke taaza phūloñ se 
basā diyā hai in ujḌī huī zamīnoñ ko 
lahad bhī dekhiye in meñ nasīb ho ki na ho 
ki ḳhaak chhān ke paayā hai jin zamīnoñ ko 
zavāl-e-tāqat o mū-e-sapīd o zof-e-basar 
inhīñ se paa.e bashar maut ke qarīnoñ ko 
nahīñ ḳhabar unheñ miTTī meñ apne milne kī 
zamīñ meñ gaaḌ ke baiThe haiñ jo dafīnoñ ko 
ḳhabar nahīñ unheñ kyā badobast-e-puḳhta kī 
jo ġhasb karne lage ġhair kī zamīnoñ ko 
jahāñ se uTh ga.e jo log phir nahīñ milte 
kahāñ se DhūñD ke ab laa.eñ ham-nashīnoñ ko 
nazar meñ phirtī hai vo tīrgī o tanhā.ī 
lahad kī ḳhaak hai surma ma.āl-baīnoñ ko 
ḳhayāl-e-ḳhātir-e-ahbāb chāhiye har dam 
'anīs' Thes na lag jaa.e ābgīnoñ ko 