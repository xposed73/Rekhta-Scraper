
numūd o buud ko aaqil habāb samjhe haiñ 
vo jāgte haiñ jo duniyā ko ḳhvāb samjhe haiñ 
kabhī burā nahīñ jaanā kisī ko apne sivā 
har ek zarre ko ham āftāb samjhe haiñ 
ajab nahīñ hai jo shīshoñ meñ bhar ke le jaa.eñ 
in āñsuoñ ko farishte gulāb samjhe haiñ 
zamāna ek tarah par kabhī nahīñ rahtā 
isī ko ahl-e-jahāñ inqilāb samjhe haiñ 
unhīñ ko dār-e-baqā kī hai puḳhtagī kā ḳhayāl 
jo be-sabāti-e-dahr-e-ḳharāb samjhe haiñ 
shabāb kho ke bhī ġhaflat vahī hai pīroñ ko 
sahar kī niind ko bhī shab kā ḳhvāb samjhe haiñ 
lahad meñ aa.eñ nakīrain aa.eñ bismillāh 
har ik savāl kā ham bhī javāb samjhe haiñ 
agar ġhurūr hai aadā ko apnī kasrat par 
to is hayāt ko ham bhī habāb samjhe haiñ 
na kuchh ḳhabar hai hadīsoñ kī in safīhoñ ko 
na ye ma.āni-e-ummul-kitāb samjhe haiñ 
kabhī shaqī mutamatta na hoñge duniyā se 
jise ye aab use ham sarāb samjhe haiñ 
muzīl-e-aql hai duniyā kī daulat ai mun.im 
usī ke nashshe ko suufī sharāb samjhe haiñ 
harārateñ haiñ ma.āl-e-halāvat-e-duniyā 
vo zahr hai jise ham shahd-e-nāb samjhe haiñ 
'anīs' maḳhmal o diibā se kyā faqīroñ ko 
isī zamīn ko ham farsh-e-ḳhvāb samjhe haiñ 