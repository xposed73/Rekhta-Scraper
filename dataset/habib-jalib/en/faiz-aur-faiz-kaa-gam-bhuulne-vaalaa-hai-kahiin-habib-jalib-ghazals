
'faiz' aur 'faiz' kā ġham bhūlne vaalā hai kahīñ 
maut ye terā sitam bhūlne vaalā hai kahīñ 
ham se jis vaqt ne vo shāh-e-suḳhan chhīn liyā 
ham ko vo vaqt-e-alam bhūlne vaalā hai kahīñ 
tire ashk aur bhī chamkā.eñgī yādeñ us kī 
ham ko vo dīda-e-nam bhūlne vaalā hai kahīñ 
kabhī zindāñ meñ kabhī duur vatan se ai dost 
jo kiyā us ne raqam bhūlne vaalā hai kahīñ 
āḳhirī baar use dekh na paa.e 'jālib' 
ye muqaddar kā sitam bhūlne vaalā hai kahīñ 