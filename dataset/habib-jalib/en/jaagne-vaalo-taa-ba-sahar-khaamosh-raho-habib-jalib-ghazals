
jāgne vaalo tā-ba-sahar ḳhāmosh raho 
kal kyā hogā kis ko ḳhabar ḳhāmosh raho 
kis ne sahar ke paañv meñ zanjīreñ Dālīñ 
ho jā.egī raat basar ḳhāmosh raho 
shāyad chup rahne meñ izzat rah jaa.e 
chup hī bhalī ai ahl-e-nazar ḳhāmosh raho 
qadam qadam par pahre haiñ in rāhoñ meñ 
dār-o-rasan kā hai ye nagar ḳhāmosh raho 
yuuñ bhī kahāñ be-tābi-e-dil kam hotī hai 
yuuñ bhī kahāñ ārām magar ḳhāmosh raho 
sher kī bāteñ ḳhatm huiiñ is aalam meñ 
kaisā 'josh' aur kis kā 'jigar' ḳhāmosh raho 