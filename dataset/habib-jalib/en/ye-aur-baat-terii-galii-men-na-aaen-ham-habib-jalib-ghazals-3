
ye aur baat terī galī meñ na aa.eñ ham 
lekin ye kyā ki shahr tirā chhoḌ jaa.eñ ham 
muddat huī hai kū-e-butāñ kī taraf ga.e 
āvārgī se dil ko kahāñ tak bachā.eñ ham 
shāyad ba-qaid-e-zīst ye saa.at na aa sake 
tum dāstān-e-shauq suno aur sunā.eñ ham 
be-nūr ho chukī hai bahut shahr kī fazā 
tārīk rāstoñ meñ kahīñ kho na jaa.eñ ham 
us ke baġhair aaj bahut jī udaas hai 
'jālib' chalo kahīñ se use DhūñDh laa.eñ ham 