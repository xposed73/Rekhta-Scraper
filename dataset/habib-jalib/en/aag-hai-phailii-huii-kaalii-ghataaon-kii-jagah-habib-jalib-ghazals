
aag hai phailī huī kaalī ghaTāoñ kī jagah 
bad-duā.eñ haiñ laboñ par ab duāoñ kī jagah 
intiḳhāb-e-ahl-e-gulshan par bahut rotā hai dil 
dekh kar zāġh-o-zaġhan ko ḳhushnavāoñ kī jagah 
kuchh bhī hotā par na hote pāra-pāra jism-o-jāñ 
rāhzan hote agar un rahnumāoñ kī jagah 
luT ga.ī is daur meñ ahl-e-qalam kī aabrū 
bik rahe haiñ ab sahāfī be-savāoñ kī jagah 
kuchh to aatā ham ko bhī jaañ se guzarne kā maza 
ġhair hote kaash 'jālib' āshnāoñ kī jagah 