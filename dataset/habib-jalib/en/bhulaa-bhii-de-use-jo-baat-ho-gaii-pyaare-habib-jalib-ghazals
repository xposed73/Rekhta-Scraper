
bhulā bhī de use jo baat ho ga.ī pyāre 
na.e charāġh jalā raat ho ga.ī pyāre 
tirī nigāh-e-pashemāñ ko kaise dekhūñgā 
kabhī jo tujh se mulāqāt ho ga.ī pyāre 
na terī yaad na duniyā kā ġham na apnā ḳhayāl 
ajiib sūrat-e-hālāt ho ga.ī pyāre 
udaas udaas haiñ sham.eñ bujhe bujhe sāġhar 
ye kaisī shām-e-ḳharābāt ho ga.ī pyāre 
vafā kā naam na legā koī zamāne meñ 
ham ahl-e-dil ko agar maat ho ga.ī pyāre 
tumheñ to naaz bahut dostoñ pe thā 'jālib' 
alag-thalag se ho kyā baat ho ga.ī pyāre 