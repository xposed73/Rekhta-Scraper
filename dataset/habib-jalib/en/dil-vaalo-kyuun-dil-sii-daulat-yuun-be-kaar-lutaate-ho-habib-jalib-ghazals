
dil vaalo kyuuñ dil sī daulat yuuñ be-kār luTāte ho 
kyuuñ is añdhiyārī bastī meñ pyaar kī jot jagāte ho 
tum aisā nādān jahāñ meñ koī nahīñ hai koī nahīñ 
phir in galiyoñ meñ jaate ho pag pag Thokar khāte ho 
sundar kaliyo komal phūlo ye to batāo ye to kaho 
āḳhir tum meñ kyā jaadū hai kyuuñ man meñ bas jaate ho 
ye mausam rim-jhim kā mausam ye barkhā ye mast fazā 
aise meñ aao to jāneñ aise meñ kab aate ho 
ham se ruuTh ke jaane vaalo itnā bhed batā jaao 
kyuuñ nit raato ko sapnoñ meñ aate ho man jaate ho 
chāñd-sitāroñ ke jhurmuT meñ phūloñ kī muskāhaT meñ 
tum chhup-chhup kar hañste ho tum ruup kā maan baḌhāte ho 
chalte phirte raushan raste tārīkī meñ Duub ga.e 
so jaao ab 'jālib' tum bhī kyuuñ āñkheñ sulgāte ho 