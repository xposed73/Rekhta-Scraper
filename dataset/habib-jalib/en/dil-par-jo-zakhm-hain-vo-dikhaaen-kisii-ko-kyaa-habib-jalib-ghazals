
dil par jo zaḳhm haiñ vo dikhā.eñ kisī ko kyā 
apnā sharīk-e-dard banā.eñ kisī ko kyā 
har shaḳhs apne apne ġhamoñ meñ hai mubtalā 
zindāñ meñ apne saath rulā.eñ kisī ko kyā 
bichhḌe hue vo yaar vo chhoḌe hue dayār 
rah rah ke ham ko yaad jo aa.eñ kisī ko kyā 
rone ko apne haal pe tanhā.ī hai bahut 
us anjuman meñ ḳhud pe hañsā.eñ kisī ko kyā 
vo baat chheḌ jis meñ jhalaktā ho sab kā ġham 
yādeñ kisī kī tujh ko satā.eñ kisī ko kyā 
so.e hue haiñ log to hoñge sukūn se 
ham jāgne kā rog lagā.eñ kisī ko kyā 
'jālib' na aa.egā koī ahvāl pūchhne 
deñ shahr-e-be-hisāñ meñ sadā.eñ kisī ko kyā 