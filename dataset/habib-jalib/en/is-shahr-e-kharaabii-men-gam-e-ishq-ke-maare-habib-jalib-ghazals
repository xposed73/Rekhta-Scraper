
is shahr-e-ḳharābī meñ ġham-e-ishq ke maare 
zinda haiñ yahī baat baḌī baat hai pyāre 
ye hañstā huā chāñd ye pur-nūr sitāre 
tābinda o pā.inda haiñ zarroñ ke sahāre 
hasrat hai koī ġhuncha hameñ pyaar se dekhe 
armāñ hai koī phuul hameñ dil se pukāre 
har sub.h mirī sub.h pe rotī rahī shabnam 
har raat mirī raat pe hañste rahe taare 
kuchh aur bhī haiñ kaam hameñ ai ġham-e-jānāñ 
kab tak koī uljhī huī zulfoñ ko sañvāre 