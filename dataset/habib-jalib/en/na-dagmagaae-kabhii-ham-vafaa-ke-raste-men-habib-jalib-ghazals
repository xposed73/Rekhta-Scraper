
na Dagmagā.e kabhī ham vafā ke raste meñ 
charāġh ham ne jalā.e havā ke raste meñ 
kise lagā.e gale aur kahāñ kahāñ Thahre 
hazār ġhuncha-o-gul haiñ sabā ke raste meñ 
ḳhudā kā naam koī le to chauñk uThte haiñ 
mile haiñ ham ko vo rahbar ḳhudā ke raste meñ 
kahīñ salāsil-e-tasbīh aur kahīñ zunnār 
bichhe haiñ daam bahut mudda.ā ke raste meñ 
abhī vo manzil-e-fikr-o-nazar nahīñ aa.ī 
hai aadmī abhī jurm o sazā ke raste meñ 
haiñ aaj bhī vahī dār-o-rasan vahī zindāñ 
har ik nigāh-e-rumūz-āshnā ke raste meñ 
ye nafratoñ kī fasīleñ jahālatoñ ke hisār 
na rah sakeñge hamārī sadā ke raste meñ 
miTā sake na koī sail-e-inqalāb jinheñ 
vo naqsh chhoḌe haiñ ham ne vafā ke raste meñ 
zamāna ek sā 'jālib' sadā nahīñ rahtā 
chaleñge ham bhī kabhī sar uThā ke raste meñ 