
apne chehre se jo zāhir hai chhupā.eñ kaise 
terī marzī ke mutābiq nazar aa.eñ kaise 
ghar sajāne kā tasavvur to bahut ba.ad kā hai 
pahle ye tai ho ki is ghar ko bachā.eñ kaise 
laakh talvāreñ baḌhī aatī hoñ gardan kī taraf 
sar jhukānā nahīñ aatā to jhukā.eñ kaise 
qahqaha aañkh kā bartāo badal detā hai 
hañsne vaale tujhe aañsū nazar aa.eñ kaise 
phuul se rañg judā honā koī khel nahīñ 
apnī miTTī ko kahīñ chhoḌ ke jaa.eñ kaise 
koī apnī hī nazar se to hameñ dekhegā 
ek qatre ko samundar nazar aa.eñ kaise 
jis ne dānista kiyā ho nazar-andāz 'vasīm' 
us ko kuchh yaad dilā.eñ to dilā.eñ kaise 