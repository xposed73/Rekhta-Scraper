
lahū na ho to qalam tarjumāñ nahīñ hotā 
hamāre daur meñ aañsū zabāñ nahīñ hotā 
jahāñ rahegā vahīñ raushnī luTā.egā 
kisī charāġh kā apnā makāñ nahīñ hotā 
ye kis maqām pe laa.ī hai merī tanhā.ī 
ki mujh se aaj koī bad-gumāñ nahīñ hotā 
bas ik nigāh mirī raah dekhtī hotī 
ye saarā shahr mirā mezbāñ nahīñ hotā 
tirā ḳhayāl na hotā to kaun samjhātā 
zamīñ na ho to koī āsmāñ nahīñ hotā 
maiñ us ko bhuul gayā huuñ ye kaun mānegā 
kisī charāġh ke bas meñ dhuāñ nahīñ hotā 
'vasīm' sadiyoñ kī āñkhoñ se dekhiye mujh ko 
vo lafz huuñ jo kabhī dāstāñ nahīñ hotā 