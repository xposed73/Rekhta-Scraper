
zarā sā qatra kahīñ aaj agar ubhartā hai 
samundaroñ hī ke lahje meñ baat kartā hai 
khulī chhatoñ ke diye kab ke bujh ga.e hote 
koī to hai jo havāoñ ke par katartā hai 
sharāfatoñ kī yahāñ koī ahmiyat hī nahīñ 
kisī kā kuchh na bigāḌo to kaun Dartā hai 
ye dekhnā hai ki sahrā bhī hai samundar bhī 
vo merī tishna-labī kis ke naam kartā hai 
tum aa ga.e ho to kuchh chāñdnī sī bāteñ hoñ 
zamīñ pe chāñd kahāñ roz roz utartā hai 
zamīñ kī kaisī vakālat ho phir nahīñ chaltī 
jab āsmāñ se koī faisla utartā hai 