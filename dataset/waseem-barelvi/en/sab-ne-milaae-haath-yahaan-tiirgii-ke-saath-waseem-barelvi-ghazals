
sab ne milā.e haath yahāñ tīrgī ke saath 
kitnā baḌā mazāq huā raushnī ke saath 
sharteñ lagā.ī jaatī nahīñ dostī ke saath 
kiije mujhe qubūl mirī har kamī ke saath 
terā ḳhayāl, terī talab terī aarzū 
maiñ umr bhar chalā huuñ kisī raushnī ke saath 
duniyā mire ḳhilāf khaḌī kaise ho ga.ī 
merī to dushmanī bhī nahīñ thī kisī ke saath 
kis kaam kī rahī ye dikhāve kī zindagī 
vaade kiye kisī se guzārī kisī ke saath 
duniyā ko bevafā.ī kā ilzām kaun de 
apnī hī nibh sakī na bahut din kisī ke saath 
qatre vo kuchh bhī paa.eñ ye mumkin nahīñ 'vasīm' 
baḌhnā jo chāhte haiñ samundar-kashī ke saath 