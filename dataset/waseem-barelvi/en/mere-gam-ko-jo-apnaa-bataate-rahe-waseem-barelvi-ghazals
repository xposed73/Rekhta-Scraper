
mere ġham ko jo apnā batāte rahe 
vaqt paḌne pe hāthoñ se jaate rahe 
bārisheñ aa.iiñ aur faisla kar ga.iiñ 
log TuuTī chhateñ āzmāte rahe 
āñkheñ manzar huiiñ kaan naġhma hue 
ghar ke andāz hī ghar se jaate rahe 
shaam aa.ī to bichhḌe hue ham-safar 
āñsuoñ se in āñkhoñ meñ aate rahe 
nanhe bachchoñ ne chhū bhī liyā chāñd ko 
būḌhe baabā kahānī sunāte rahe 
duur tak haath meñ koī patthar na thā 
phir bhī ham jaane kyuuñ sar bachāte rahe 
shā.irī zahr thī kyā kareñ ai 'vasīm' 
log piite rahe ham pilāte rahe 