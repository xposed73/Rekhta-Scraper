
bhalā ġhamoñ se kahāñ haar jaane vaale the 
ham āñsuoñ kī tarah muskurāne vaale the 
hamīñ ne kar diyā elān-e-gumrahī varna 
hamāre pīchhe bahut log aane vaale the 
unheñ to ḳhaak meñ milnā hī thā ki mere the 
ye ashk kaun se ūñche gharāne vaale the 
unheñ qarīb na hone diyā kabhī maiñ ne 
jo dostī meñ hadeñ bhuul jaane vaale the 
maiñ jin ko jaan ke pahchān bhī nahīñ saktā 
kuchh aise log mirā ghar jalāne vaale the 
hamārā alamiya ye thā ki ham-safar bhī hameñ 
vahī mile jo bahut yaad aane vaale the 
'vasīm' kaisī ta.alluq kī raah thī jis meñ 
vahī mile jo bahut dil dukhāne vaale the 