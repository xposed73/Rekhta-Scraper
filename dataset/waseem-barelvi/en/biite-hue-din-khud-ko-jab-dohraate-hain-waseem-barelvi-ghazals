
biite hue din ḳhud ko jab dohrāte haiñ 
ek se jaane ham kitne ho jaate haiñ 
ham bhī dil kī baat kahāñ kah paate haiñ 
aap bhī kuchh kahte kahte rah jaate haiñ 
ḳhushbū apne raste ḳhud tai kartī hai 
phuul to Daalī ke ho kar rah jaate haiñ 
roz nayā ik qissa kahne vaale log 
kahte kahte ḳhud qissa ho jaate haiñ 
kaun bachā.egā phir toḌne vāloñ se 
phuul agar shāḳhoñ se dhokā khāte haiñ 