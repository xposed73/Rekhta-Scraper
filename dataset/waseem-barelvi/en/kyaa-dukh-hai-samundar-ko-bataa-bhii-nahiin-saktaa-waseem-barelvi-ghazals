
kyā dukh hai samundar ko batā bhī nahīñ saktā 
aañsū kī tarah aañkh tak aa bhī nahīñ saktā 
tū chhoḌ rahā hai to ḳhatā is meñ tirī kyā 
har shaḳhs mirā saath nibhā bhī nahīñ saktā 
pyāse rahe jaate haiñ zamāne ke savālāt 
kis ke liye zinda huuñ batā bhī nahīñ saktā 
ghar DhūñD rahe haiñ mirā rātoñ ke pujārī 
maiñ huuñ ki charāġhoñ ko bujhā bhī nahīñ saktā 
vaise to ik aañsū hī bahā kar mujhe le jaa.e 
aise koī tūfān hilā bhī nahīñ saktā 