
duur se hī bas dariyā dariyā lagtā hai 
Duub ke dekho kitnā pyāsā lagtā hai 
tanhā ho to ghabrāyā sā lagtā hai 
bhiiḌ meñ us ko dekh ke achchhā lagtā hai 
aaj ye hai kal aur yahāñ hogā koī 
socho to sab khel-tamāshā lagtā hai 
maiñ hī na mānūñ mere bikharne meñ varna 
duniyā bhar ko haath tumhārā lagtā hai 
zehn se kāġhaz par tasvīr utarte hī 
ek musavvir kitnā akelā lagtā hai 
pyaar ke is nashsha ko koī kyā samjhe 
Thokar meñ jab saarā zamāna lagtā hai 
bhiiḌ meñ rah kar apnā bhī kab rah paatā 
chāñd akelā hai to sab kā lagtā hai 
shāḳh pe baiThī bholī-bhālī ik chiḌiyā 
kyā jaane us par bhī nishāna lagtā hai 