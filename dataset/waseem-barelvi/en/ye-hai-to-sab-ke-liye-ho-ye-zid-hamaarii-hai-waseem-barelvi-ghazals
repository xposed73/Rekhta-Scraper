
ye hai to sab ke liye ho ye zid hamārī hai 
is ek baat pe duniyā se jañg jaarī hai 
uḌaan vaalo uḌānoñ pe vaqt bhārī hai 
paroñ kī ab ke nahīñ hausloñ kī baarī hai 
maiñ qatra ho ke bhī tūfāñ se jañg letā huuñ 
mujhe bachānā samundar kī zimmedārī hai 
isī se jalte haiñ sahrā-e-ārzū meñ charāġh 
ye tishnagī to mujhe zindagī se pyārī hai 
koī batā.e ye us ke ġhurūr-e-bejā ko 
vo jañg maiñ ne laḌī hī nahīñ jo haarī hai 
har ek saañs pe pahrā hai be-yaqīnī kā 
ye zindagī to nahīñ maut kī savārī hai 
duā karo ki salāmat rahe mirī himmat 
ye ik charāġh ka.ī āñdhiyoñ pe bhārī hai 