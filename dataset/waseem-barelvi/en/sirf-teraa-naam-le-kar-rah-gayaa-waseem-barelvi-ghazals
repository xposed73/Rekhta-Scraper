
sirf terā naam le kar rah gayā 
aaj dīvāna bahut kuchh kah gayā 
kyā mirī taqdīr meñ manzil nahīñ 
fāsla kyuuñ muskurā kar rah gayā 
zindagī duniyā meñ aisā ashk thī 
jo zarā palkoñ pe Thahrā bah gayā 
aur kyā thā us kī pursish kā javāb 
apne hī aañsū chhupā kar rah gayā 
us se pūchh ai kāmyāb-e-zindagī 
jis kā afsāna adhūrā rah gayā 
haa.e kyā dīvāngī thī ai 'vasīm' 
jo na kahnā chāhiye thā kah gayā 