
chalo ham hī pahal kar deñ ki ham se bad-gumāñ kyuuñ ho 
koī rishta zarā sī zid kī ḳhātir rā.egāñ kyuuñ ho 
maiñ zinda huuñ to is zinda-zamīrī kī badaulat hī 
jo bole tere lahje meñ bhalā merī zabāñ kyuuñ ho 
savāl āḳhir ye ik din dekhnā ham hī uThā.eñge 
na samjhe jo zamīñ ke ġham vo apnā āsmāñ kyuuñ ho 
hamārī guftugū kī aur bhī samteñ bahut sī haiñ 
kisī kā dil dukhāne hī ko phir apnī zabāñ kyuuñ ho 
bikhar kar rah gayā hamsā.egī kā ḳhvāb hī varna 
diye is ghar meñ raushan hoñ to us ghar meñ dhuāñ kyuuñ ho 
mohabbat āsmāñ ko jab zamīñ karne kī zid Thahrī 
to phir buzdil usūloñ kī sharāfat darmiyāñ kyuuñ ho 
ummīdeñ saarī duniyā se 'vasīm' aur ḳhud meñ aise ġham 
kisī pe kuchh na zāhir ho to koī mehrbāñ kyuuñ ho 