
mohabbat nā-samajh hotī hai samjhānā zarūrī hai 
jo dil meñ hai use āñkhoñ se kahlānā zarūrī hai 
usūloñ par jahāñ aañch aa.e Takrānā zarūrī hai 
jo zinda ho to phir zinda nazar aanā zarūrī hai 
na.ī umroñ kī ḳhud-muḳhtāriyoñ ko kaun samjhā.e 
kahāñ se bach ke chalnā hai kahāñ jaanā zarūrī hai 
thake-hāre parinde jab basere ke liye lauTeñ 
salīqa-mañd shāḳhoñ kā lachak jaanā zarūrī hai 
bahut bebāk āñkhoñ meñ ta.alluq Tik nahīñ paatā 
mohabbat meñ kashish rakhne ko sharmānā zarūrī hai 
salīqa hī nahīñ shāyad use mahsūs karne kā 
jo kahtā hai ḳhudā hai to nazar aanā zarūrī hai 
mire hoñToñ pe apnī pyaas rakh do aur phir socho 
ki is ke ba.ad bhī duniyā meñ kuchh paanā zarūrī hai 