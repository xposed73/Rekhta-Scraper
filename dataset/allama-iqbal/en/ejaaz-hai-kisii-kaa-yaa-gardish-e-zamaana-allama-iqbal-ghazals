
ejaaz hai kisī kā yā gardish-e-zamāna 
TuuTā hai asia meñ sehr-e-firañgiyāna 
tāmīr-e-āshiyāñ se maiñ ne ye raaz paayā 
ahl-e-navā ke haq meñ bijlī hai āshiyāna 
ye bandagī ḳhudā.ī vo bandagī gadā.ī 
yā banda-e-ḳhudā ban yā banda-e-zamāna 
ġhāfil na ho ḳhudī se kar apnī pāsbānī 
shāyad kisī haram kā tū bhī hai āstāna 
ai lā ilaah ke vāris baaqī nahīñ hai tujh meñ 
guftār-e-dilbarāna kirdār-e-qāhirāna 
terī nigāh se dil sīnoñ meñ kāñpte the 
khoyā gayā hai terā jazb-e-qalañdarāna 
rāz-e-haram se shāyad 'iqbāl' bā-ḳhabar hai 
haiñ is kī guftugū ke andāz mahramāna 