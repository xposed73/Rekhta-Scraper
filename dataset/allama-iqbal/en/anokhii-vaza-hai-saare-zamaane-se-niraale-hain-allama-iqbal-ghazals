
anokhī vaz.a hai saare zamāne se nirāle haiñ 
ye āshiq kaun sī bastī ke yā-rab rahne vaale haiñ 
ilāj-e-dard meñ bhī dard kī lazzat pe martā huuñ 
jo the chhāloñ meñ kāñTe nok-e-sozan se nikāle haiñ 
phalā-phūlā rahe yā-rab chaman merī umīdoñ kā 
jigar kā ḳhuun de de kar ye buuTe maiñ ne paale haiñ 
rulātī hai mujhe rātoñ ko ḳhāmoshī sitāroñ kī 
nirālā ishq hai merā nirāle mere naale haiñ 
na pūchho mujh se lazzat ḳhānamāñ-barbād rahne kī 
nasheman saikḌoñ maiñ ne banā kar phūñk Daale haiñ 
nahīñ begānagī achchhī rafīq-e-rāh-e-manzil se 
Thahar jā ai sharar ham bhī to āḳhir miTne vaale haiñ 
umīd-e-hūr ne sab kuchh sikhā rakkhā hai vaa.iz ko 
ye hazrat dekhne meñ sīdhe-sādhe bhole bhāle haiñ 
mire ash.ār ai 'iqbāl' kyuuñ pyāre na hoñ mujh ko 
mire TuuTe hue dil ke ye dard-añgez naale haiñ 