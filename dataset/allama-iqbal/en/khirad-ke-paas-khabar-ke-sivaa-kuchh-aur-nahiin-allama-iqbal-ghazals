
ḳhirad ke paas ḳhabar ke sivā kuchh aur nahīñ 
tirā ilaaj nazar ke sivā kuchh aur nahīñ 
har ik maqām se aage maqām hai terā 
hayāt zauq-e-safar ke sivā kuchh aur nahīñ 
girāñ-bahā hai to hifz-e-ḳhudī se hai varna 
guhar meñ āb-e-guhar ke sivā kuchh aur nahīñ 
ragoñ meñ gardish-e-ḳhūñ hai agar to kyā hāsil 
hayāt soz-e-jigar ke sivā kuchh aur nahīñ 
urūs-e-lāla munāsib nahīñ hai mujh se hijāb 
ki maiñ nasīm-e-sahar ke sivā kuchh aur nahīñ 
jise kasād samajhte haiñ tājirān-e-farañg 
vo shai mata-e-hunar ke sivā kuchh aur nahīñ 
baḌā karīm hai 'iqbāl'-e-be-navā lekin 
atā-e-shola sharar ke sivā kuchh aur nahīñ 