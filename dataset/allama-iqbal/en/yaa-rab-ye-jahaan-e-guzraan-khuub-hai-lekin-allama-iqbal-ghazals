
yā rab ye jahān-e-guzarāñ ḳhuub hai lekin 
kyuuñ ḳhvār haiñ mardān-e-safā-kesh o hunar-mand 
go is kī ḳhudā.ī meñ mahājan kā bhī hai haath 
duniyā to samajhtī hai farañgī ko ḳhudāvand 
tū barg-e-gayā hai na vahī ahl-e-ḳhirad rā 
o kisht-e-gul-o-lāla ba-baḳhshad ba-ḳhare chand 
hāzir haiñ kalīsā meñ kabāb o mai-e-gulgūñ 
masjid meñ dharā kyā hai ba-juz mauiza o pand 
ahkām tire haq haiñ magar apne mufassir 
tāvīl se qur.āñ ko banā sakte haiñ pāzand 
firdaus jo terā hai kisī ne nahīñ dekhā 
afrañg kā har qarya hai firdaus kī mānind 
muddat se hai āvāra-e-aflāk mirā fikr 
kar de ise ab chāñd ke ġhāroñ meñ nazar-band 
fitrat ne mujhe baḳhshe haiñ jauhar malākūtī 
ḳhākī huuñ magar ḳhaak se rakhtā nahīñ paivand 
darvesh-e-ḳhudā-mast na sharqī hai na ġharbī 
ghar merā na dillī na safāhāñ na samarqand 
kahtā huuñ vahī baat samajhtā huuñ jise haq 
ne ābla-e-masjid huuñ na tahzīb kā farzand 
apne bhī ḳhafā mujh se haiñ begāne bhī nā-ḳhush 
maiñ zahr-e-halāhal ko kabhī kah na sakā qand 
mushkil hai ik banda-e-haq-bīn-o-haq-andesh 
ḳhāshāk ke tode ko kahe koh-e-damāvand 
huuñ ātish-e-namrūd ke sho.aloñ meñ bhī ḳhāmosh 
maiñ banda-e-momin huuñ nahīñ dāna-e-aspand 
pur-soz nazar-bāz o niko-bīn o kam aarzū 
āzād o giraftār o tahī kiisa o ḳhursand 
har haal meñ merā dil-e-be-qaid hai ḳhurram 
kyā chhīnegā ġhunche se koī zauq-e-shakar-ḳhand 
chup rah na sakā hazrat-e-yazdāñ meñ bhī 'iqbāl' 
kartā koī is banda-e-gustāḳh kā muñh band 