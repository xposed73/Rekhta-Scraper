
pareshāñ ho ke merī ḳhaak āḳhir dil na ban jaa.e 
jo mushkil ab hai yā rab phir vahī mushkil na ban jaa.e 
na kar deñ mujh ko majbūr-e-navā firdaus meñ hūreñ 
mirā soz-e-darūñ phir garmi-e-mahfil na ban jaa.e 
kabhī chhoḌī huī manzil bhī yaad aatī hai raahī ko 
khaTak sī hai jo siine meñ ġham-e-manzil na ban jaa.e 
banāyā ishq ne dariyā-e-nā-paidā-karāñ mujh ko 
ye merī ḳhud-nigah-dārī mirā sāhil na ban jaa.e 
kahīñ is ālam-e-be-rañg-o-bū meñ bhī talab merī 
vahī afsāna-e-dumbāla-e-mahmil na ban jaa.e 
urūj-e-ādam-e-ḳhākī se anjum sahme jaate haiñ 
ki ye TuuTā huā taarā mah-e-kāmil na ban jaa.e 