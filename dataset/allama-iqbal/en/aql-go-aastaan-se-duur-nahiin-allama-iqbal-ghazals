
aql go āstāñ se duur nahīñ 
us kī taqdīr meñ huzūr nahīñ 
dil-e-bīnā bhī kar ḳhudā se talab 
aañkh kā nuur dil kā nuur nahīñ 
ilm meñ bhī surūr hai lekin 
ye vo jannat hai jis meñ huur nahīñ 
kyā ġhazab hai ki is zamāne meñ 
ek bhī sāhib-e-surūr nahīñ 
ik junūñ hai ki bā-shu.ūr bhī hai 
ik junūñ hai ki bā-shu.ūr nahīñ 
nā-subūrī hai zindagī dil kī 
aah vo dil ki nā-subūr nahīñ 
be-huzūrī hai terī maut kā raaz 
zinda ho tū to be-huzūr nahīñ 
har guhar ne sadaf ko toḌ diyā 
tū hī āmāda-e-zuhūr nahīñ 
arinī maiñ bhī kah rahā huuñ magar 
ye hadīs-e-kalīm-o-tūr nahīñ 