
phir charāġh-e-lāla se raushan hue koh o daman 
mujh ko phir naġhmoñ pe uksāne lagā murġh-e-chaman 
phuul haiñ sahrā meñ yā pariyāñ qatār andar qatār 
uude uude niile niile piile piile pairahan 
barg-e-gul par rakh ga.ī shabnam kā motī bād-e-sub.h 
aur chamkātī hai us motī ko sūraj kī kiran 
husn-e-be-parvā ko apnī be-naqābī ke liye 
hoñ agar shahroñ se ban pyāre to shahr achchhe ki ban 
apne man meñ Duub kar pā jā surāġh-e-zindagī 
tū agar merā nahīñ bantā na ban apnā to ban 
man kī duniyā man kī duniyā soz o mastī jazb o shauq 
tan kī duniyā tan kī duniyā suud o saudā makr o fan 
man kī daulat haath aatī hai to phir jaatī nahīñ 
tan kī daulat chhāñv hai aatā hai dhan jaatā hai dhan 
man kī duniyā meñ na paayā maiñ ne afrañgī kā raaj 
man kī duniyā meñ na dekhe maiñ ne shaiḳh o barhaman 
paanī paanī kar ga.ī mujko qalandar kī ye baat 
tū jhukā jab ġhair ke aage na man terā na tan 