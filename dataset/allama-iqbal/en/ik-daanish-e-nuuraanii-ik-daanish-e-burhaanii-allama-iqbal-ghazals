
ik dānish-e-nūrānī ik dānish-e-burhānī 
hai dānish-e-burhānī hairat kī farāvānī 
is paikar-e-ḳhākī meñ ik shai hai so vo terī 
mere liye mushkil hai is shai kī nigahbānī 
ab kyā jo fuġhāñ merī pahuñchī hai sitāroñ tak 
tū ne hī sikhā.ī thī mujh ko ye ġhazal-ḳhvānī 
ho naqsh agar bātil takrār se kyā hāsil 
kyā tujh ko ḳhush aatī hai aadam kī ye arzānī 
mujh ko to sikhā dī hai afrañg ne zindīqī 
is daur ke mullā haiñ kyuuñ nañg-e-musalmānī 
taqdīr shikan quvvat baaqī hai abhī is meñ 
nādāñ jise kahte haiñ taqdīr kā zindānī 
tere bhī sanam-ḳhāne mere bhī sanam-ḳhāne 
donoñ ke sanam ḳhākī donoñ ke sanam faanī 