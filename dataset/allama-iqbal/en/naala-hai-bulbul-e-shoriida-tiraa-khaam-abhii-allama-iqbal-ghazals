
naala hai bulbul-e-shorīda tirā ḳhaam abhī 
apne siine meñ ise aur zarā thaam abhī 
puḳhta hotī hai agar maslahat-andesh ho aql 
ishq ho maslahat-andesh to hai ḳhaam abhī 
be-ḳhatar kuud paḌā ātish-e-namrūd meñ ishq 
aql hai mahv-e-tamāshā-e-lab-e-bām abhī 
ishq farmūda-e-qāsid se subuk-gām-e-amal 
aql samjhī hī nahīñ ma.anī-e-paiġhām abhī 
sheva-e-ishq hai āzādī o dahr-āshobī 
tū hai zunnārī-e-but-ḳhāna-e-ayyām abhī 
uzr-e-parhez pe kahtā hai bigaḌ kar saaqī 
hai tire dil meñ vahī kāvish-e-anjām abhī 
sa.ī-e-paiham hai tarāzu-e-kam-o-kaif-e-hayāt 
terī mīzāñ hai shumār-e-sahar-o-shām abhī 
abr-e-naisāñ ye tunuk-baḳhshī-e-shabnam kab tak 
mere kohsār ke laale haiñ tahī-jām abhī 
bāda-gardān-e-ajam vo arabī merī sharāb 
mire sāġhar se jhijakte haiñ mai-āshām abhī 
ḳhabar 'iqbāl' kī laa.ī hai gulistāñ se nasīm 
nau-giraftār phaḌaktā hai tah-e-dām abhī 