
lā phir ik baar vahī baada o jaam ai saaqī 
haath aa jaa.e mujhe merā maqām ai saaqī 
tiin sau saal se haiñ hind ke mai-ḳhāne band 
ab munāsib hai tirā faiz ho aam ai saaqī 
merī mīnā-e-ġhazal meñ thī zarā sī baaqī 
sheḳh kahtā hai ki hai ye bhī harām ai saaqī 
sher mardoñ se huā besha-e-tehqīq tahī 
rah ga.e suufī o mullā ke ġhulām ai saaqī 
ishq kī teġh-e-jigar-dār uḌā lī kis ne 
ilm ke haath meñ ḳhālī hai niyām ai saaqī 
siina raushan ho to hai soz-e-suḳhan ain-e-hayāt 
ho na raushan to suḳhan marg-e-davām ai saaqī 
tū mirī raat ko mahtāb se mahrūm na rakh 
tire paimāne meñ hai māh-e-tamām ai saaqī 