
majnūñ ne shahr chhoḌā to sahrā bhī chhoḌ de 
nazzāre kī havas ho to lailā bhī chhoḌ de 
vaa.iz kamāl-e-tark se miltī hai yaañ murād 
duniyā jo chhoḌ dī hai to uqbā bhī chhoḌ de 
taqlīd kī ravish se to behtar hai ḳhud-kushī 
rasta bhī DhūñD ḳhizr kā saudā bhī chhoḌ de 
mānind-e-ḳhāma terī zabāñ par hai harf-e-ġhair 
begāna shai pe nāzish-e-bejā bhī chhoḌ de 
lutf-e-kalām kyā jo na ho dil meñ dard-e-ishq 
bismil nahīñ hai tū to taḌapnā bhī chhoḌ de 
shabnam kī tarah phūloñ pe ro aur chaman se chal 
is baaġh meñ qayām kā saudā bhī chhoḌ de 
hai āshiqī meñ rasm alag sab se baiThnā 
but-ḳhāna bhī haram bhī kalīsā bhī chhoḌ de 
saudā-garī nahīñ ye ibādat ḳhudā kī hai 
ai be-ḳhabar jazā kī tamannā bhī chhoḌ de 
achchhā hai dil ke saath rahe pāsbān-e-aql 
lekin kabhī kabhī ise tanhā bhī chhoḌ de 
jiinā vo kyā jo ho nafas-e-ġhair par madār 
shohrat kī zindagī kā bharosā bhī chhoḌ de 
shoḳhī sī hai savāl-e-mukarrar meñ ai kalīm 
shart-e-razā ye hai ki taqāzā bhī chhoḌ de 
vaa.iz subūt laa.e jo mai ke javāz meñ 
'iqbāl' ko ye zid hai ki piinā bhī chhoḌ de 