
dil soz se ḳhālī hai nigah paak nahīñ hai 
phir is meñ ajab kyā ki tū bebāk nahīñ hai 
hai zauq-e-tajallī bhī isī ḳhaak meñ pinhāñ 
ġhāfil tū nirā sāhib-e-idrāk nahīñ hai 
vo aañkh ki hai surma-e-afrañg se raushan 
purkār o suḳhan-sāz hai namnāk nahīñ hai 
kyā suufī o mullā ko ḳhabar mere junūñ kī 
un kā sar-e-dāman bhī abhī chaak nahīñ hai 
kab tak rahe mahkūmi-e-anjum meñ mirī ḳhaak 
yā maiñ nahīñ yā gardish-e-aflāk nahīñ hai 
bijlī huuñ nazar koh o bayābāñ pe hai merī 
mere liye shāyāñ ḳhas-o-ḳhāshāk nahīñ hai 
aalam hai faqat momin-e-jāñ-bāz kī mīrās 
momin nahīñ jo sāhib-e-laulāk nahīñ hai 