
vo harf-e-rāz ki mujh ko sikhā gayā hai junūñ 
ḳhudā mujhe nafas-e-jabra.īl de to kahūñ 
sitāra kyā mirī taqdīr kī ḳhabar degā 
vo ḳhud farāḳhi-e-aflāk meñ hai ḳhvār o zubūñ 
hayāt kyā hai ḳhayāl o nazar kī majzūbī 
ḳhudī kī maut hai andesha-hā-e-gūnā-gūñ 
ajab maza hai mujhe lazzat-e-ḳhudī de kar 
vo chāhte haiñ ki maiñ apne aap meñ na rahūñ 
zamīr-e-pāk o nigāh-e-buland o masti-e-shauq 
na māl-o-daulat-e-qārūñ na fikr-e-aflātūñ 
sabaq milā hai ye merāj-e-mustafā se mujhe 
ki ālam-e-basharīyat kī zad meñ hai gardūñ 
ye kā.enāt abhī nā-tamām hai shāyad 
ki aa rahī hai damādam sadā-e-kun-fayakūñ 
ilaaj ātish-e-'rūmī' ke soz meñ hai tirā 
tirī ḳhirad pe hai ġhālib firañgiyoñ kā fusūñ 
usī ke faiz se merī nigāh hai raushan 
usī ke faiz se mere subū meñ hai jehūñ 