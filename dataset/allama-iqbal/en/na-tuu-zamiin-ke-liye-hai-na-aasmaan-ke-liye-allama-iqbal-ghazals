
na tū zamīñ ke liye hai na āsmāñ ke liye 
jahāñ hai tere liye tū nahīñ jahāñ ke liye 
ye aql o dil haiñ sharar shola-e-mohabbat ke 
vo ḳhār-o-ḳhas ke liye hai ye nīstāñ ke liye 
maqām-e-parvarish-e-āh-o-lāla hai ye chaman 
na sair-e-gul ke liye hai na āshiyāñ ke liye 
rahegā raavī o niil o furāt meñ kab tak 
tirā safīna ki hai bahr-e-be-karāñ ke liye 
nishān-e-rāh dikhāte the jo sitāroñ ko 
taras ga.e haiñ kisī mard-e-rāh-dāñ ke liye 
nigah buland suḳhan dil-navāz jaañ pur-soz 
yahī hai raḳht-e-safar mīr-e-kārvāñ ke liye 
zarā sī baat thī andesha-e-ajam ne use 
baḌhā diyā hai faqat zeb-e-dāstāñ ke liye 
mire gulū meñ hai ik naġhma jibra.īl-āshob 
sambhāl kar jise rakkhā hai lā-makāñ ke liye 