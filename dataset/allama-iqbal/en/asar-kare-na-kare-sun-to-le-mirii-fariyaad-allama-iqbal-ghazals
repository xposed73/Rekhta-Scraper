
asar kare na kare sun to le mirī fariyād 
nahīñ hai daad kā tālib ye banda-e-āzād 
ye musht-e-ḳhāk ye sarsar ye vus.at-e-aflāk 
karam hai yā ki sitam terī lazzat-e-ījād 
Thahar sakā na havā-e-chaman meñ ḳhema-e-gul 
yahī hai fasl-e-bahārī yahī hai bād-e-murād 
qusūr-vār ġharīb-ud-dayār huuñ lekin 
tirā ḳharāba farishte na kar sake ābād 
mirī jafā-talabī ko duā.eñ detā hai 
vo dasht-e-sāda vo terā jahān-e-be-buniyād 
ḳhatar-pasand tabī.at ko sāzgār nahīñ 
vo gulsitāñ ki jahāñ ghaat meñ na ho sayyād 
maqām-e-shauq tire qudsiyoñ ke bas kā nahīñ 
unhīñ kā kaam hai ye jin ke hausle haiñ ziyād 