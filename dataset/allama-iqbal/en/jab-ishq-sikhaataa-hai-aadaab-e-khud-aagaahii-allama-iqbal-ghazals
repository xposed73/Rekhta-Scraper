
jab ishq sikhātā hai ādāb-e-ḳhud-āgāhī 
khulte haiñ ġhulāmoñ par asrār-e-shahanshāhī 
'attār' ho 'rūmī' ho 'rāzī' ho 'ġhazālī' ho 
kuchh haath nahīñ aatā be-āh-e-sahar-gāhī 
naumīd na ho in se ai rahbar-e-farzāna 
kam-kosh to haiñ lekin be-zauq nahīñ raahī 
ai tā.ir-e-lāhautī us rizq se maut achchhī 
jis rizq se aatī ho parvāz meñ kotāhī 
daarā o sikandar se vo mard-e-faqīr aulā 
ho jis kī faqīrī meñ bū-e-asadul-lāhaī 
ā.īn-e-javāñ-mardāñ haq-goī o be-bākī 
allāh ke sheroñ ko aatī nahīñ rūbāhī 