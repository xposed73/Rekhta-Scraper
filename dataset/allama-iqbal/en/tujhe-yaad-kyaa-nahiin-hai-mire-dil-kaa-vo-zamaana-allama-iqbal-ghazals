
tujhe yaad kyā nahīñ hai mire dil kā vo zamāna 
vo adab-gah-e-mohabbat vo nigah kā tāziyāna 
ye butān-e-asr-e-hāzir ki bane haiñ madrase meñ 
na adā-e-kāfirāna na tarāsh-e-āzrāna 
nahīñ is khulī fazā meñ koī gosha-e-farāġhat 
ye jahāñ ajab jahāñ hai na qafas na āshiyāna 
rag-e-tāk muntazir hai tirī bārish-e-karam kī 
ki ajam ke mai-kadoñ meñ na rahī mai-e-muġhāna 
mire ham-safīr ise bhī asar-e-bahār samjhe 
unheñ kyā ḳhabar ki kyā hai ye navā-e-āshiqāna 
mire ḳhaak o ḳhuuñ se tū ne ye jahāñ kiyā hai paidā 
sila-e-shahid kyā hai tab-o-tāb-e-jāvedāna 
tirī banda-parvarī se mire din guzar rahe haiñ 
na gila hai dostoñ kā na shikāyat-e-zamāna 