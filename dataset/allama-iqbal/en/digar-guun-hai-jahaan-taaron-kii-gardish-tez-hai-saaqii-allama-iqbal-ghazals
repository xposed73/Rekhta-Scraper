
digar-gūñ hai jahāñ tāroñ kī gardish tez hai saaqī 
dil-e-har-zarra meñ ġhauġhā-e-rustā-ḳhez hai saaqī 
matā-e-dīn-o-dānish luT ga.ī allāh-vāloñ kī 
ye kis kāfir-adā kā ġhamza-e-ḳhūñ-rez hai saaqī 
vahī derīna bīmārī vahī nā-mohkamī dil kī 
ilaaj is kā vahī āb-e-nashāt-añgez hai saaqī 
haram ke dil meñ soz-e-ārzū paidā nahīñ hotā 
ki paidā.ī tirī ab tak hijāb-āmez hai saaqī 
na uTThā phir koī 'rūmī' ajam ke lāla-zāroñ se 
vahī āb-o-gil-e-īrāñ vahī tabrez hai saaqī 
nahīñ hai nā-umīd 'iqbāl' apnī kisht-e-vīrāñ se 
zarā nam ho to ye miTTī bahut zarḳhez hai saaqī 
faqīr-e-rāh ko baḳhshe ga.e asrār-e-sultānī 
bahā merī navā kī daulat-e-parvez hai saaqī 