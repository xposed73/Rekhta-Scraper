
kushāda dast-e-karam jab vo be-niyāz kare 
niyāz-mand na kyuuñ ājizī pe naaz kare 
biThā ke arsh pe rakkhā hai tū ne ai vaa.iz 
ḳhudā vo kyā hai jo bandoñ se ehtirāz kare 
mirī nigāh meñ vo riñd hī nahīñ saaqī 
jo hoshiyārī o mastī meñ imtiyāz kare 
mudām gosh-ba-dil rah ye saaz hai aisā 
jo ho shikasta to paidā navā-e-rāz kare 
koī ye pūchhe ki vaa.iz kā kyā bigaḌtā hai 
jo be-amal pe bhī rahmat vo be-niyāz kare 
suḳhan meñ soz ilāhī kahāñ se aatā hai 
ye chiiz vo hai ki patthar ko bhī gudāz kare 
tam.īz-e-lāla-o-gul se hai nāla-e-bulbul 
jahāñ meñ vā na koī chashm-e-imtiyāz kare 
ġhurūr-e-zohd ne sikhlā diyā hai vaa.iz ko 
ki bandagān-e-ḳhudā par zabāñ darāz kare 
havā ho aisī ki hindostāñ se ai 'iqbāl' 
uḌā ke mujh ko ġhubār-e-rah-e-hijāz kare 