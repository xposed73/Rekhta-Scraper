
samā saktā nahīñ pahnā-e-fitrat meñ mirā saudā 
ġhalat thā ai junūñ shāyad tirā andāza-e-sahrā 
ḳhudī se is tilism-e-rañg-o-bū ko toḌ sakte haiñ 
yahī tauhīd thī jis ko na tū samjhā na maiñ samjhā 
nigah paidā kar ai ġhāfil tajallī ain-e-fitrat hai 
ki apnī mauj se begāna rah saktā nahīñ dariyā 
raqābat ilm o irfāñ meñ ġhalat-bīnī hai mimbar kī 
ki vo hallāj kī suulī ko samjhā hai raqīb apnā 
ḳhudā ke paak bandoñ ko hukūmat meñ ġhulāmī meñ 
zirah koī agar mahfūz rakhtī hai to istiġhnā 
na kar taqlīd ai jibrīl mere jazb-o-mastī kī 
tan-āsāñ arshiyoñ ko zikr o tasbīh o tavāf aulā 
bahut dekhe haiñ maiñ ne mashriq o maġhrib ke mai-ḳhāne 
yahāñ saaqī nahīñ paidā vahāñ be-zauq hai sahbā 
na īrāñ meñ rahe baaqī na tūrāñ meñ rahe baaqī 
vo bande faqr thā jin kā halāk-e-qaisar-o-kisrā 
yahī shaiḳh-e-haram hai jo churā kar bech khātā hai 
galīm-e-būzar o dalq-e-uves o chādar-e-zahrā 
huzūr-e-haq meñ isrāfīl ne merī shikāyat kī 
ye banda vaqt se pahle qayāmat kar na de barpā 
nidā aa.ī ki āshob-e-qayāmat se ye kyā kam hai 
' girafta chīniyāñ ehrām o makkī ḳhufta dar bat.hā 
labālab shīsha-e-tahzīb-e-hāzir hai mai-e-lā se 
magar saaqī ke hāthoñ meñ nahīñ paimāna-e-illā 
dabā rakkhā hai is ko zaḳhma-var kī tez-dastī ne 
bahut nīche suroñ meñ hai abhī europe kā vāvailā 
isī dariyā se uThtī hai vo mauj-e-tund-jaulāñ bhī 
nahañgoñ ke nasheman jis se hote haiñ tah-o-bālā 
ġhulāmī kyā hai zauq-e-husn-o-zebā.ī se mahrūmī 
jise zebā kaheñ āzād bande hai vahī zebā 
bharosā kar nahīñ sakte ġhulāmoñ kī basīrat par 
ki duniyā meñ faqat mardān-e-hur kī aañkh hai biinā 
vahī hai sāhib-e-imroz jis ne apnī himmat se 
zamāne ke samundar se nikālā gauhar-e-fardā 
farañgī shīshagar ke fan se patthar ho ga.e paanī 
mirī iksīr ne shīshe ko baḳhshī saḳhtī-e-ḳhārā 
rahe haiñ aur haiñ fir.aun merī ghaat meñ ab tak 
magar kyā ġham ki merī āstīñ meñ hai yad-e-baizā 
vo chiñgārī ḳhas-o-ḳhāshāk se kis tarah dab jaa.e 
jise haq ne kiyā ho nīstāñ ke vāste paidā 
mohabbat ḳheshtan biinī mohabbat ḳheshtan daarī 
mohabbat āstān-e-qaisar-o-kisrā se be-parvā 
ajab kyā gar mah o parvīñ mire naḳhchīr ho jaa.eñ 
ki bar fitrāk-e-sāhib daulat-e-bastam sar-e-ḳhud rā 
vo dāna-e-subul ḳhatmur-rusul maulā-e-kul jis ne 
ġhubār-e-rāh ko baḳhshā faroġh-e-vādī-e-sīnā 
nigāh-e-ishq o mastī meñ vahī avval vahī āḳhir 
vahī qur.āñ vahī furqāñ vahī yāsīñ vahī taahā 
'sanā.ī' ke adab se maiñ ne ġhavvāsī na kī varna 
abhī is bahr meñ baaqī haiñ lākhoñ lūlu-e-lālā 