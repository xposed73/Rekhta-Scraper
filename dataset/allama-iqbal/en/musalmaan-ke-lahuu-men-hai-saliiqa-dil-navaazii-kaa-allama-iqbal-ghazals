
musalmāñ ke lahū meñ hai salīqa dil-navāzī kā 
muravvat husn-e-ālam-gīr hai mardān-e-ġhāzī kā 
shikāyat hai mujhe yā rab ḳhudāvañdān-e-maktab se 
sabaq shāhīñ bachchoñ ko de rahe haiñ ḳhāk-bāzī kā 
bahut muddat ke naḳhchīroñ kā andāz-e-nigah badlā 
ki maiñ ne faash kar Daalā tarīqa shāh-bāzī kā 
qalandar juz do harf-e-lā-ilāh kuchh bhī nahīñ rakhtā 
faqīh-e-shahr qārūñ hai luġhat-hā-e-hijāzī kā 
hadīs-e-bāda-o-mīnā-o-jām aatī nahīñ mujh ko 
na kar ḳhārā-shigāfoñ se taqāzā shīsha-sāzī kā 
kahāñ se tū ne ai 'iqbāl' sīkhī hai ye darveshī 
ki charchā pādshāhoñ meñ hai terī be-niyāzī kā 