
sitāroñ se aage jahāñ aur bhī haiñ 
abhī ishq ke imtihāñ aur bhī haiñ 
tahī zindagī se nahīñ ye fazā.eñ 
yahāñ saikḌoñ kārvāñ aur bhī haiñ 
qanā.at na kar ālam-e-rañg-o-bū par 
chaman aur bhī āshiyāñ aur bhī haiñ 
agar kho gayā ik nasheman to kyā ġham 
maqāmāt-e-āh-o-fuġhāñ aur bhī haiñ 
tū shāhīñ hai parvāz hai kaam terā 
tire sāmne āsmāñ aur bhī haiñ 
isī roz o shab meñ ulajh kar na rah jā 
ki tere zamān o makāñ aur bhī haiñ 
ga.e din ki tanhā thā maiñ anjuman meñ 
yahāñ ab mire rāz-dāñ aur bhī haiñ 