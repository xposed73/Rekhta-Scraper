
ye payām de ga.ī hai mujhe bād-e-sub.h-gāhī 
ki ḳhudī ke ārifoñ kā hai maqām pādshāhī 
tirī zindagī isī se tirī aabrū isī se 
jo rahī ḳhudī to shāhī na rahī to rū-siyāhī 
na diyā nishān-e-manzil mujhe ai hakīm tū ne 
mujhe kyā gila ho tujh se tū na rah-nashīñ na raahī 
mire halqa-e-suḳhan meñ abhī zer-e-tarbiyat haiñ 
vo gadā ki jānte haiñ rah-o-rasm-e-kaj-kulāhī 
ye muāmle haiñ nāzuk jo tirī razā ho tū kar 
ki mujhe to ḳhush na aayā ye tarīq-e-ḳhānqāhī 
tū humā kā hai shikārī abhī ibtidā hai terī 
nahīñ maslahat se ḳhālī ye jahān-e-murġh-o-māhī 
tū arab ho yā ajam ho tirā lā ilaah illā 
luġhat-e-ġharīb jab tak tirā dil na de gavāhī 