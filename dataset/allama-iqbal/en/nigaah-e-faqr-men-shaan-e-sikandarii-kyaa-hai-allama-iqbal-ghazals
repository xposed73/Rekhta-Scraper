
nigāh-e-faqr meñ shān-e-sikandarī kyā hai 
ḳhirāj kī jo gadā ho vo qaisarī kyā hai 
butoñ se tujh ko umīdeñ ḳhudā se naumīdī 
mujhe batā to sahī aur kāfirī kyā hai 
falak ne un ko atā kī hai ḳhvājgī ki jinheñ 
ḳhabar nahīñ ravish-e-banda-parvarī kyā hai 
faqat nigāh se hotā hai faisla dil kā 
na ho nigāh meñ shoḳhī to dilbarī kyā hai 
isī ḳhatā se itāb-e-mulūk hai mujh par 
ki jāntā huuñ ma.āl-e-sikandarī kyā hai 
kise nahīñ hai tamannā-e-sarvarī lekin 
ḳhudī kī maut ho jis meñ vo sarvarī kyā hai 
ḳhush aa ga.ī hai jahāñ ko qalandarī merī 
vagarna sher mirā kyā hai shā.irī kyā hai 