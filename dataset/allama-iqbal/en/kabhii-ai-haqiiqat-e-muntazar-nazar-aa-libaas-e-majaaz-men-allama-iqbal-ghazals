
kabhī ai haqīqat-e-muntazar nazar aa libās-e-majāz meñ 
ki hazāroñ sajde taḌap rahe haiñ mirī jabīn-e-niyāz meñ 
tarab-āshnā-e-ḳharosh ho to navā hai mahram-e-gosh ho 
vo sarod kyā ki chhupā huā ho sukūt-e-parda-e-sāz meñ 
tū bachā bachā ke na rakh ise tirā aa.ina hai vo aa.ina 
ki shikasta ho to azīz-tar hai nigāh-e-ā.īna-sāz meñ 
dam-e-tauf kirmak-e-sham.a ne ye kahā ki vo asar-e-kuhan 
na tirī hikāyat-e-soz meñ na mirī hadīs-e-gudāz meñ 
na kahīñ jahāñ meñ amaañ milī jo amaañ milī to kahāñ milī 
mire jurm-e-ḳhāna-ḳharāb ko tire afv-e-banda-navāz meñ 
na vo ishq meñ rahīñ garmiyāñ na vo husn meñ rahīñ shoḳhiyāñ 
na vo ġhaznavī meñ taḌap rahī na vo ḳham hai zulf-e-ayāz maiñ 
maiñ jo sar-ba-sajdā huā kabhī to zamīñ se aane lagī sadā 
tirā dil to hai sanam-āshnā tujhe kyā milegā namāz meñ 