
مسلماں کے لہو میں ہے سلیقہ دل نوازی کا 
مروت حسن عالم گیر ہے مردان غازی کا 
شکایت ہے مجھے یا رب خداوندان مکتب سے 
سبق شاہیں بچوں کو دے رہے ہیں خاک بازی کا 
بہت مدت کے نخچیروں کا انداز نگہ بدلا 
کہ میں نے فاش کر ڈالا طریقہ شاہبازی کا 
قلندر جز دو حرف لا الٰہ کچھ بھی نہیں رکھتا 
فقیہ شہر قاروں ہے لغت ہائے حجازی کا 
حدیث بادہ و مینا و جام آتی نہیں مجھ کو 
نہ کر خاراشگافوں سے تقاضا شیشہ سازی کا 
کہاں سے تو نے اے اقبالؔ سیکھی ہے یہ درویشی 
کہ چرچا پادشاہوں میں ہے تیری بے نیازی کا 