
kāñch ke pīchhe chāñd bhī thā aur kāñch ke uupar kaa.ī bhī 
tīnoñ the ham vo bhī the aur maiñ bhī thā tanhā.ī bhī 
yādoñ kī bauchhāroñ se jab palkeñ bhīgne lagtī haiñ 
soñdhī soñdhī lagtī hai tab maazī kī rusvā.ī bhī 
do do shakleñ dikhtī haiñ is bahke se ā.īne meñ 
mere saath chalā aayā hai aap kā ik saudā.ī bhī 
kitnī jaldī mailī kartā hai poshākeñ roz falak 
sub.h hī raat utārī thī aur shaam ko shab pahnā.ī bhī 
ḳhāmoshī kā hāsil bhī ik lambī sī ḳhāmoshī thī 
un kī baat sunī bhī ham ne apnī baat sunā.ī bhī 
kal sāhil par leTe leTe kitnī saarī bāteñ kiiñ 
aap kā huñkārā na aayā chāñd ne baat karā.ī bhī 