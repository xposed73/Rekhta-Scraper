
zikr aa.e to mire lab se duā.eñ nikleñ 
sham.a jaltī hai to lāzim hai shuā.eñ nikleñ 
vaqt kī zarb se kaT jaate haiñ sab ke siine 
chāñd kā chhalkā utar jaa.e to qāsheñ nikleñ 
dafn ho jaa.eñ ki zarḳhez zamīñ lagtī hai 
kal isī miTTī se shāyad mirī shāḳheñ nikleñ 
chand ummīdeñ nichoḌī thiiñ to aaheñ Tapkīñ 
dil ko pighlā.eñ to ho saktā hai sāñseñ nikleñ 
ġhaar ke muñh pe rakhā rahne do sañg-e-ḳhurshīd 
ġhaar meñ haath na Daalo kahīñ rāteñ nikleñ 