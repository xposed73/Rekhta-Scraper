
peḌ ke pattoñ meñ halchal hai ḳhabar-dār se haiñ 
shaam se tez havā chalne ke āsār se haiñ 
nāḳhudā dekh rahā hai ki maiñ girdāb meñ huuñ 
aur jo pul pe khaḌe log haiñ aḳhbār se haiñ 
chaḌhte sailāb meñ sāhil ne to muñh Dhāñp liyā 
log paanī kā kafan lene ko tayyār se haiñ 
kal tavārīḳh meñ dafnā.e ga.e the jo log 
un ke saa.e abhī darvāzoñ pe bedār se haiñ 
vaqt ke tiir to siine pe sambhāle ham ne 
aur jo niil paḌe haiñ tirī guftār se haiñ 
ruuh se chhīle hue jism jahāñ bikte haiñ 
ham ko bhī bech de ham bhī usī bāzār se haiñ 
jab se vo ahl-e-siyāsat meñ hue haiñ shāmil 
kuchh adū ke haiñ to kuchh mere taraf-dār se haiñ 