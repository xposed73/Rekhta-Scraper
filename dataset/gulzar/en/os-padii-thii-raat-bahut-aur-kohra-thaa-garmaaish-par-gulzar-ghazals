
os paḌī thī raat bahut aur kohra thā garmā.ish par 
sailī sī ḳhāmoshī meñ āvāz sunī farmā.ish par 
fāsle haiñ bhī aur nahīñ bhī naapā taulā kuchh bhī nahīñ 
log ba-zid rahte haiñ phir bhī rishtoñ kī paimā.ish par 
muñh moḌā aur dekhā kitnī duur khaḌe the ham donoñ 
aap laḌe the ham se bas ik karvaT kī gunjā.ish par 
kāġhaz kā ik chāñd lagā kar raat añdherī khiḌkī par 
dil meñ kitne ḳhush the apnī furqat kī ārā.ish par 
dil kā hujra kitnī baar ujḌā bhī aur basāyā bhī 
saarī umr kahāñ Thahrā hai koī ek rihā.ish par 
dhuup aur chhāñv baañT ke tum ne āñgan meñ dīvār chunī 
kyā itnā āsān hai zinda rahnā is āsā.ish par 
shāyad tiin nujūmī merī maut pe aa kar pahuñcheñge 
aisā hī ik baar huā thā iisā kī paidā.ish par 