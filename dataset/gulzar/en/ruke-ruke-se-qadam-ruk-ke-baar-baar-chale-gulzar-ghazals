
ruke ruke se qadam ruk ke baar baar chale 
qarār de ke tire dar se be-qarār chale 
uThā.e phirte the ehsān jism kā jaañ par 
chale jahāñ se to ye pairahan utaar chale 
na jaane kaun sī miTTī vatan kī miTTī thī 
nazar meñ dhuul jigar meñ liye ġhubār chale 
sahar na aa.ī ka.ī baar niiñd se jaage 
thī raat raat kī ye zindagī guzār chale 
milī hai sham.a se ye rasm-e-āshiqī ham ko 
gunāh haath pe le kar gunāhgār chale 