
haath chhūTeñ bhī to rishte nahīñ chhoḌā karte 
vaqt kī shāḳh se lamhe nahīñ toḌā karte 
jis kī āvāz meñ silvaT ho nigāhoñ meñ shikan 
aisī tasvīr ke TukḌe nahīñ joḌā karte 
lag ke sāhil se jo bahtā hai use bahne do 
aise dariyā kā kabhī ruḳh nahīñ moḌā karte 
jāgne par bhī nahīñ aañkh se girtīñ kircheñ 
is tarah ḳhvāboñ se āñkheñ nahīñ phoḌā karte 
shahd jiine kā milā kartā hai thoḌā thoḌā 
jaane vāloñ ke liye dil nahīñ thoḌā karte 
jā ke kohsār se sar maaro ki āvāz to ho 
ḳhasta dīvāroñ se māthā nahīñ phoḌā karte 