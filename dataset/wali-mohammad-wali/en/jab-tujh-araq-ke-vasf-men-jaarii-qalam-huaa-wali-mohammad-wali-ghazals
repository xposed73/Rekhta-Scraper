
jab tujh araq ke vasf meñ jaarī qalam huā 
aalam meñ us kā naañv javāhar-raqam huā 
nuqte pe tere ḳhaal ke bāñdhā hai jin ne dil 
vo dā.ere meñ ishq ke sābit-qadam huā 
tujh fitrat-e-buland kī ḳhūbī kuuñ likh qalam 
mash.hūr jag ke biich atārad-e-raqam huā 
tāqat nahīñ ki hashr meñ hove vo dād-ḳhvāh 
jis be-gunah pe terī nigah suuñ sitam huā 
be-minnat-e-sharāb huuñ sarshār-e-imbisāt 
tujh nain kā ḳhayāl mujhe jām-e-jam huā 
jin ne bayāñ likhā hai mire rañg-e-zard kā 
us kuuñ ḳhitāb ġhaib suuñ zarrīñ-raqam huā 
shohrat huī hai jab se tire sher kī 'valī' 
mushtāq tujh suḳhan kā arab tā ajam huā 