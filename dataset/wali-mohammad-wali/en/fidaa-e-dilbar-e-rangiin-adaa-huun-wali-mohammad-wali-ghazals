
fidā-e-dilbar-e-rañgīñ-adā huuñ 
shahīd-e-shāhid-e-gul-gūñ-qabā huuñ 
har ik mah-rū ke milne kā nahīñ zauq 
suḳhan ke āshnā kā āshnā huuñ 
kiyā huuñ tark nargis kā tamāshā 
talab-gār-e-nigāh-e-bā-hayā huuñ 
na kar shamshād kī tārīf mujh paas 
ki maiñ us sarv-qad kā mubtalā huuñ 
kiyā maiñ arz us ḳhurshīd-rū suuñ 
tū shāh-e-husn maiñ terā gadā huuñ 
sadā rakhtā huuñ shauq us ke suḳhan kā 
hamesha tishna-e-āb-e-baqā huuñ 
qadam par us ke rakhtā huuñ sadā sar 
'valī' ham-mashrab-e-rañg-e-hinā huuñ 