
सजन टुक नाज़ सूँ मुझ पास आ आहिस्ता आहिस्ता 
छुपी बातें अपस दिल की सुना आहिस्ता आहिस्ता 
ग़रज़ गोयाँ की बाताँ कूँ न ला ख़ातिर मनीं हरगिज़ 
सजन इस बात कूँ ख़ातिर में ला आहिस्ता आहिस्ता 
हर इक की बात सुनने पर तवज्जोह मत कर ऐ ज़ालिम 
रक़ीबाँ उस सीं होवेंगे जुदा आहिस्ता आहिस्ता 
मबादा मोहतसिब बदमस्त सुन कर तान में आवे 
तम्बूरा आह का ऐ दिल बजा आहिस्ता आहिस्ता 
'वली' हरगिज़ अपस के दिल कूँ सीने में न रख ग़म-गीं 
कि बर लावेगा मतलब कूँ ख़ुदा आहिस्ता आहिस्ता 