
آئے ہیں میرؔ کافر ہو کر خدا کے گھر میں 
پیشانی پر ہے قشقہ زنار ہے کمر میں 
نازک بدن ہے کتنا وہ شوخ چشم دلبر 
جان اس کے تن کے آگے آتی نہیں نظر میں 
سینے میں تیر اس کے ٹوٹے ہیں بے نہایت 
سوراخ پڑ گئے ہیں سارے مرے جگر میں 
آئندہ شام کو ہم رویا کڑھا کریں گے 
مطلق اثر نہ دیکھا نالیدن سحر میں 
بے سدھ پڑا رہوں ہوں اس مست ناز بن میں 
آتا ہے ہوش مجھ کو اب تو پہر پہر میں 
سیرت سے گفتگو ہے کیا معتبر ہے صورت 
ہے ایک سوکھی لکڑی جو بو نہ ہو اگر میں 
ہمسایۂ مغاں میں مدت سے ہوں چنانچہ 
اک شیرہ خانے کی ہے دیوار میرے گھر میں 
اب صبح و شام شاید گریے پہ رنگ آوے 
رہتا ہے کچھ جھمکتا خوناب چشم تر میں 
عالم میں آب و گل کے کیونکر نباہ ہوگا 
اسباب گر پڑا ہے سارا مرا سفر میں 