
عشق میں ذلت ہوئی خفت ہوئی تہمت ہوئی 
آخر آخر جان دی یاروں نے یہ صحبت ہوئی 
عکس اس بے دید کا تو متصل پڑتا تھا صبح 
دن چڑھے کیا جانوں آئینے کی کیا صورت ہوئی 
لوح سینہ پر مری سو نیزۂ خطی لگے 
خستگی اس دل شکستہ کی اسی بابت ہوئی 
کھولتے ہی آنکھیں پھر یاں موندنی ہم کو پڑیں 
دید کیا کوئی کرے وہ کس قدر مہلت ہوئی 
پاؤں میرا کلبۂ احزاں میں اب رہتا نہیں 
رفتہ رفتہ اس طرف جانے کی مجھ کو لت ہوئی 
مر گیا آوارہ ہو کر میں تو جیسے گرد باد 
پر جسے یہ واقعہ پہنچا اسے وحشت ہوئی 
شاد و خوش طالع کوئی ہوگا کسو کو چاہ کر 
میں تو کلفت میں رہا جب سے مجھے الفت ہوئی 
دل کا جانا آج کل تازہ ہوا ہو تو کہوں 
گزرے اس بھی سانحے کو ہم نشیں مدت ہوئی 
شوق دل ہم نا توانوں کا لکھا جاتا ہے کب 
اب تلک آپ ہی پہنچنے کی اگر طاقت ہوئی 
کیا کف دست ایک میداں تھا بیاباں عشق کا 
جان سے جب اس میں گزرے تب ہمیں راحت ہوئی 
یوں تو ہم عاجز ترین خلق عالم ہیں ولے 
دیکھیو قدرت خدا کی گر ہمیں قدرت ہوئی 
گوش زد چٹ پٹ ہی مرنا عشق میں اپنے ہوا 
کس کو اس بیماری جانکاہ سے فرصت ہوئی 
بے زباں جو کہتے ہیں مجھ کو سو چپ رہ جائیں گے 
معرکے میں حشر کے گر بات کی رخصت ہوئی 
ہم نہ کہتے تھے کہ نقش اس کا نہیں نقاش سہل 
چاند سارا لگ گیا تب نیم رخ صورت ہوئی 
اس غزل پر شام سے تو صوفیوں کو وجد تھا 
پھر نہیں معلوم کچھ مجلس کی کیا حالت ہوئی 
کم کسو کو میرؔ کی میت کی ہاتھ آئی نماز 
نعش پر اس بے سر و پا کی بلا کثرت ہوئی 