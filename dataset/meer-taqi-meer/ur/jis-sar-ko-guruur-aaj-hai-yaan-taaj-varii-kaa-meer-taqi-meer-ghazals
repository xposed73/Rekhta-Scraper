
جس سر کو غرور آج ہے یاں تاجوری کا 
کل اس پہ یہیں شور ہے پھر نوحہ گری کا 
شرمندہ ترے رخ سے ہے رخسار پری کا 
چلتا نہیں کچھ آگے ترے کبک دری کا 
آفاق کی منزل سے گیا کون سلامت 
اسباب لٹا راہ میں یاں ہر سفری کا 
زنداں میں بھی شورش نہ گئی اپنے جنوں کی 
اب سنگ مداوا ہے اس آشفتہ سری کا 
ہر زخم جگر داور محشر سے ہمارا 
انصاف طلب ہے تری بیداد گری کا 
اپنی تو جہاں آنکھ لڑی پھر وہیں دیکھو 
آئینے کو لپکا ہے پریشاں نظری کا 
صد موسم گل ہم کو تہ بال ہی گزرے 
مقدور نہ دیکھا کبھو بے بال و پری کا 
اس رنگ سے جھمکے ہے پلک پر کہ کہے تو 
ٹکڑا ہے مرا اشک عقیق جگری کا 
کل سیر کیا ہم نے سمندر کو بھی جا کر 
تھا دست نگر پنجۂ مژگاں کی تری کا 
لے سانس بھی آہستہ کہ نازک ہے بہت کام 
آفاق کی اس کارگہ شیشہ گری کا 
ٹک میرؔ جگر سوختہ کی جلد خبر لے 
کیا یار بھروسا ہے چراغ سحری کا 