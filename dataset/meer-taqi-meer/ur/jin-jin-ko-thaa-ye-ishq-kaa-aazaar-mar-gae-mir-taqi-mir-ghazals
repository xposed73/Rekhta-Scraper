
جن جن کو تھا یہ عشق کا آزار مر گئے 
اکثر ہمارے ساتھ کے بیمار مر گئے 
ہوتا نہیں ہے اس لب نوخط پہ کوئی سبز 
عیسیٰ و خضر کیا سبھی یک بار مر گئے 
یوں کانوں کان گل نے نہ جانا چمن میں آہ 
سر کو پٹک کے ہم پس دیوار مر گئے 
صد کارواں وفا ہے کوئی پوچھتا نہیں 
گویا متاع دل کے خریدار مر گئے 
مجنوں نہ دشت میں ہے نہ فرہاد کوہ میں 
تھا جن سے لطف زندگی وے یار مر گئے 
گر زندگی یہی ہے جو کرتے ہیں ہم اسیر 
تو وے ہی جی گئے جو گرفتار مر گئے 
افسوس وے شہید کہ جو قتل گاہ میں 
لگتے ہی اس کے ہاتھ کی تلوار مر گئے 
تجھ سے دو چار ہونے کی حسرت کے مبتلا 
جب جی ہوئے وبال تو ناچار مر گئے 
گھبرا نہ میرؔ عشق میں اس سہل زیست پر 
جب بس چلا نہ کچھ تو مرے یار مر گئے 