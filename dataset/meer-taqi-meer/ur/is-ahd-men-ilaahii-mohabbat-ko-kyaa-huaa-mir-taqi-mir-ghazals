
اس عہد میں الٰہی محبت کو کیا ہوا 
چھوڑا وفا کو ان نے مروت کو کیا ہوا 
امیدوار وعدۂ دیدار مر چلے 
آتے ہی آتے یارو قیامت کو کیا ہوا 
کب تک تظلم آہ بھلا مرگ کے تئیں 
کچھ پیش آیا واقعہ رحمت کو کیا ہوا 
اس کے گئے پر ایسے گئے دل سے ہم نشیں 
معلوم بھی ہوا نہ کہ طاقت کو کیا ہوا 
بخشش نے مجھ کو ابر کرم کی کیا خجل 
اے چشم جوش اشک ندامت کو کیا ہوا 
جاتا ہے یار تیغ بکف غیر کی طرف 
اے کشتۂ ستم تری غیرت کو کیا ہوا 
تھی صعب عاشقی کی بدایت ہی میرؔ پر 
کیا جانیے کہ حال نہایت کو کیا ہوا 