
jin ke liye apne to yuuñ jaan nikalte haiñ 
is raah meñ ve jaise anjān nikalte haiñ 
kyā tīr-e-sitam us ke siine meñ bhī TuuTe the 
jis zaḳhm ko chīrūñ huuñ paikān nikalte haiñ 
mat sahl hameñ jaano phirtā hai falak barsoñ 
tab ḳhaak ke parde se insān nikalte haiñ 
kis kā hai qimāsh aisā gūdaḌ bhare haiñ saare 
dekho na jo logoñ ke dīvān nikalte haiñ 
gah lohū Tapaktā hai gah laḳht-e-dil āñkhoñ se 
yā TukḌe jigar hī ke har aan nikalte haiñ 
kariye to gila kis se jaisī thī hameñ ḳhvāhish 
ab vaise hī ye apne armān nikalte haiñ 
jāgah se bhī jaate ho muñh se bhī ḳhashin ho kar 
ve harf nahīñ haiñ jo shāyān nikalte haiñ 
so kaahe ko apnī tū jogī kī sī pherī hai 
barsoñ meñ kabhū īdhar ham aan nikalte haiñ 
un ā.īna-rūyoñ ke kyā 'mīr' bhī āshiq haiñ 
jab ghar se nikalte haiñ hairān nikalte haiñ 