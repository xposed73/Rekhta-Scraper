
ġham rahā jab tak ki dam meñ dam rahā 
dil ke jaane kā nihāyat ġham rahā 
husn thā terā bahut ālam-fareb 
ḳhat ke aane par bhī ik aalam rahā 
dil na pahuñchā gosha-e-dāmāñ talak 
qatra-e-ḳhūñ thā mizha par jam rahā 
sunte haiñ lailā ke ḳheme ko siyāh 
us meñ majnūñ kā magar mātam rahā 
jāma-e-ehrām-e-zāhid par na jā 
thā haram meñ lek nā-mahram rahā 
zulfeñ kholīñ to tū Tuk aayā nazar 
umr bhar yaañ kām-e-dil barham rahā 
us ke lab se talḳh ham sunte rahe 
apne haq meñ āb-e-haivāñ sam rahā 
mere rone kī haqīqat jis meñ thī 
ek muddat tak vo kāġhaz nam rahā 
sub.h-e-pīrī shaam hone aa.ī 'mīr' 
tū na chetā yaañ bahut din kam rahā 