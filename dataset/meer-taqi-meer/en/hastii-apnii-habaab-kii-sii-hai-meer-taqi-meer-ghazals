
hastī apnī habāb kī sī hai 
ye numā.ish sarāb kī sī hai 
nāzukī us ke lab kī kyā kahiye 
pañkhuḌī ik gulāb kī sī hai 
chashm-e-dil khol is bhī aalam par 
yaañ kī auqāt ḳhvāb kī sī hai 
baar baar us ke dar pe jaatā huuñ 
hālat ab iztirāb kī sī hai 
nuqta-e-ḳhāl se tirā abrū 
bait ik intiḳhāb kī sī hai 
maiñ jo bolā kahā ki ye āvāz 
usī ḳhāna-ḳharāb kī sī hai 
ātish-e-ġham meñ dil bhunā shāyad 
der se bū kabāb kī sī hai 
dekhiye abr kī tarah ab ke 
merī chashm-e-pur-āb kī sī hai 
'mīr' un nīm-bāz āñkhoñ meñ 
saarī mastī sharāb kī sī hai 