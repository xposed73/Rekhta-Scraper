
ulTī ho ga.iiñ sab tadbīreñ kuchh na davā ne kaam kiyā 
dekhā is bīmāri-e-dil ne āḳhir kaam tamām kiyā 
ahd-e-javānī ro ro kaaTā piirī meñ liiñ āñkheñ muuñd 
ya.anī raat bahut the jaage sub.h huī ārām kiyā 
harf nahīñ jāñ-baḳhshī meñ us kī ḳhūbī apnī qismat kī 
ham se jo pahle kah bhejā so marne kā paiġhām kiyā 
nāhaq ham majbūroñ par ye tohmat hai muḳhtārī kī 
chāhte haiñ so aap kareñ haiñ ham ko abas badnām kiyā 
saare rind aubāsh jahāñ ke tujh se sujūd meñ rahte haiñ 
bāñke TeḌhe tirchhe tīkhe sab kā tujh ko imaam kiyā 
sarzad ham se be-adabī to vahshat meñ bhī kam hī huī 
kosoñ us kī or ga.e par sajda har har gaam kiyā 
kis kā ka.aba kaisā qibla kaun haram hai kyā ehrām 
kūche ke us ke bāshindoñ ne sab ko yahīñ se salām kiyā 
shaiḳh jo hai masjid meñ nañgā raat ko thā mai-ḳhāne meñ 
jubba ḳhirqa kurtā Topī mastī meñ in.aam kiyā 
kaash ab burqa muñh se uThā de varna phir kyā hāsil hai 
aañkh muñde par un ne go dīdār ko apne aam kiyā 
yaañ ke sapīd o siyah meñ ham ko daḳhl jo hai so itnā hai 
raat ko ro ro sub.h kiyā yā din ko juuñ tuuñ shaam kiyā 
sub.h chaman meñ us ko kahīñ taklīf-e-havā le aa.ī thī 
ruḳh se gul ko mol liyā qāmat se sarv ġhulām kiyā 
sā.ad-e-sīmīñ donoñ us ke haath meñ lā kar chhoḌ diye 
bhūle us ke qaul-o-qasam par haa.e ḳhayāl-e-ḳhām kiyā 
kaam hue haiñ saare zaa.e.a har saa.at kī samājat se 
istiġhnā kī chaugunī un ne juuñ juuñ maiñ ibrām kiyā 
aise āhu-e-ram-ḳhurda kī vahshat khonī mushkil thī 
sehr kiyā e.ajāz kiyā jin logoñ ne tujh ko raam kiyā 
'mīr' ke dīn-o-maz.hab ko ab pūchhte kyā ho un ne to 
qashqa khīñchā dair meñ baiThā kab kā tark islām kiyā 