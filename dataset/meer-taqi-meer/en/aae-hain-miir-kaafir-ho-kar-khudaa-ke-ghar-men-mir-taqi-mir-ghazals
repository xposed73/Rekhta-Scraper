
aa.e haiñ 'mīr' kāfir ho kar ḳhudā ke ghar meñ 
peshānī par hai qashqa zunnār hai kamar meñ 
nāzuk badan hai kitnā vo shoḳh-chashm dilbar 
jaan us ke tan ke aage aatī nahīñ nazar meñ 
siine meñ tiir us ke TuuTe haiñ be-nihāyat 
surāḳh paḌ ga.e haiñ saare mire jigar meñ 
ā.inda shaam ko ham royā kuḌhā kareñge 
mutlaq asar na dekhā nālīdan-e-sahar meñ 
be-sudh paḌā rahūñ huuñ us mast-e-nāz bin maiñ 
aatā hai hosh mujh ko ab to pahr pahr meñ 
sīrat se guftugū hai kyā mo'tabar hai sūrat 
hai ek sūkhī lakḌī jo bū na ho agar meñ 
ham-sāya-e-muġhāñ meñ muddat se huuñ chunāñche 
ik shīra-ḳhāne kī hai dīvār mere ghar meñ 
ab sub.h o shaam shāyad girye pe rañg aave 
rahtā hai kuchh jhamaktā ḳhūnāb chashm-e-tar meñ 
aalam meñ āb-o-gil ke kyūñkar nibāh hogā 
asbāb gir paḌā hai saarā mirā safar meñ 