
ishq meñ zillat huī ḳhiffat huī tohmat huī 
āḳhir āḳhir jaan dī yāroñ ne ye sohbat huī 
aks us be-dīd kā to muttasil paḌtā thā sub.h 
din chaḌhe kyā jānūñ ā.īne kī kyā sūrat huī 
lauh-e-sīna par mirī sau neza-e-ḳhattī lage 
ḳhastagī is dil-shikasta kī isī bābat huī 
kholte hī āñkheñ phir yaañ mūñdnī ham ko paḌīñ 
diid kyā koī kare vo kis qadar mohlat huī 
paañv merā kalba-e-ahzāñ meñ ab rahtā nahīñ 
rafta rafta us taraf jaane kī mujh ko lat huī 
mar gayā āvāra ho kar maiñ to jaise gard-bād 
par jise ye vāqi.a pahuñchā use vahshat huī 
shaad o ḳhush-tāle koī hogā kisū ko chaah kar 
maiñ to kulfat meñ rahā jab se mujhe ulfat huī 
dil kā jaanā aaj kal taaza huā ho to kahūñ 
guzre us bhī sānehe ko ham-nashīñ muddat huī 
shauq-e-dil ham nā-tavānoñ kā likhā jaatā hai kab 
ab talak aap hī pahuñchne kī agar tāqat huī 
kyā kaf-e-dast ek maidāñ thā bayābāñ ishq kā 
jaan se jab us meñ guzre tab hameñ rāhat huī 
yuuñ to ham ājiz-tarīn-e-ḳhalq-e-ālam haiñ vale 
dekhiyo qudrat ḳhudā kī gar hameñ qudrat huī 
gosh zad chaT-paT hī marnā ishq meñ apne huā 
kis ko is bīmāri-e-jāñkāh se fursat huī 
be-zabāñ jo kahte haiñ mujh ko so chup rah jā.eñge 
mārke meñ hashr ke gar baat kī ruḳhsat huī 
ham na kahte the ki naqsh us kā nahīñ naqqāsh sahl 
chāñd saarā lag gayā tab nīm-ruḳh sūrat huī 
is ġhazal par shaam se to sūfiyoñ ko vajd thā 
phir nahīñ mālūm kuchh majlis kī kyā hālat huī 
kam kisū ko 'mīr' kī mayyat kī haath aa.ī namāz 
na.ash par us be-sar-o-pā kī balā kasrat huī 