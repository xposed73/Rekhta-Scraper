
ham hue tum hue ki 'mīr' hue 
us kī zulfoñ ke sab asiir hue 
jin kī ḳhātir kī ustuḳhvāñ-shiknī 
so ham un ke nishān-e-tīr hue 
nahīñ aate kaso kī āñkhoñ meñ 
ho ke āshiq bahut haqīr hue 
aage ye be-adā.iyāñ kab thiiñ 
in dinoñ tum bahut sharīr hue 
apne rote hī rote sahrā ke 
goshe goshe meñ āb-gīr hue 
aisī hastī adam meñ dāḳhil hai 
nai javāñ ham na tifl-e-shīr hue 
ek dam thī numūd buud apnī 
yā safedī kī yā aḳhīr hue 
ya.anī mānind-e-sub.h duniyā meñ 
ham jo paidā hue sau piir hue 
mat mil ahl-e-duval ke laḌkoñ se 
'mīr'-jī un se mil faqīr hue 