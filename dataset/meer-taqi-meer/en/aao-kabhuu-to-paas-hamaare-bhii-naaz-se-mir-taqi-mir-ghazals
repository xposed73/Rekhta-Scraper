
aao kabhū to paas hamāre bhī naaz se 
karnā sulūk ḳhuub hai ahl-e-niyāz se 
phirte ho kyā daraḳhtoñ ke saa.e meñ duur duur 
kar lo muvāfaqat kisū be-barg-o-sāz se 
hijrāñ meñ us ke zindagī karnā bhalā na thā 
kotāhī jo na hove ye umr-e-darāz se 
mānind-e-sub.ha uqde na dil ke kabhū khule 
jī apnā kyuuñ ki uchTe na roze namāz se 
kartā hai chhed chhed hamārā jigar tamām 
vo dekhnā tirā mizha-e-nīm-bāz se 
dil par ho iḳhtiyār to hargiz na kariye ishq 
parhez kariye is maraz-e-jāñ-gudāz se 
aage bichhā ke natā ko laate the teġh o tasht 
karte the yaanī ḳhuun to ik imtiyāz se 
maane hoñ kyuuñ ki girya-e-ḳhūnīñ ke ishq meñ 
hai rabt-e-ḳhās chashm ko ifshā-e-rāz se 
shāyad sharāb-ḳhāne meñ shab ko rahe the 'mīr' 
khele thā ek muġhbacha mohr-e-namāz se 