
jis sar ko ġhurūr aaj hai yaañ tāj-varī kā 
kal us pe yahīñ shor hai phir nauhagarī kā 
sharminda tire ruḳh se hai ruḳhsār parī kā 
chaltā nahīñ kuchh aage tire kabk-e-darī kā 
āfāq kī manzil se gayā kaun salāmat 
asbāb luTā raah meñ yaañ har safarī kā 
zindāñ meñ bhī shorish na ga.ī apne junūñ kī 
ab sañg mudāvā hai is āshufta-sarī kā 
har zaḳhm-e-jigar dāvar-e-mahshar se hamārā 
insāf-talab hai tirī bedād-garī kā 
apnī to jahāñ aañkh laḌī phir vahīñ dekho 
ā.īne ko lapkā hai pareshāñ-nazarī kā 
sad mausam-e-gul ham ko tah-e-bāl hī guzre 
maqdūr na dekhā kabhū be-bāl-o-parī kā 
is rañg se jhamke hai palak par ki kahe tū 
TukḌā hai mirā ashk aqīq-e-jigarī kā 
kal sair kiyā ham ne samundar ko bhī jā kar 
thā dast-e-nigar panja-e-mizhgāñ kī tarī kā 
le saañs bhī āhista ki nāzuk hai bahut kaam 
āfāq kī is kārgah-e-shīshagarī kā 
Tuk 'mīr'-e-jigar-soḳhta kī jald ḳhabar le 
kyā yaar bharosā hai charāġh-e-saharī kā 