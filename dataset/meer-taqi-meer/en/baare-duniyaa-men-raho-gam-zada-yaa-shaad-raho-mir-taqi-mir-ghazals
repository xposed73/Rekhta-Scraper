
baare duniyā meñ raho ġham-zada yā shaad raho 
aisā kuchh kar ke chalo yaañ ki bahut yaad raho 
ishq-peche kī tarah husn-e-giraftārī hai 
lutf kyā sarv kī mānind gar āzād raho 
ham ko dīvāngī shahroñ hī meñ ḳhush aatī hai 
dasht meñ qais raho koh meñ farhād raho 
vo garāñ ḳhvāb jo hai naaz kā apne so hai 
daad be-dād raho shab ko ki fariyād raho 
'mīr' ham mil ke bahut ḳhush hue tum se pyāre 
is ḳharābe meñ mirī jaan tum ābād raho 