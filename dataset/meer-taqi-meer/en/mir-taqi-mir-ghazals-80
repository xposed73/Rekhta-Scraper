
aa.e haiñ 'mīr' muñh ko banā.e ḳhafā se aaj 
shāyad bigaḌ ga.ī hai kuchh us bevafā se aaj 
vāshud huī na dil ko faqīroñ ke bhī mile 
khultī nahīñ girah ye kasū kī duā se aaj 
jiine meñ iḳhtiyār nahīñ varna ham-nashīñ 
ham chāhte haiñ maut to apnī ḳhudā se aaj 
saaqī Tuk ek mausam-e-gul kī taraf bhī dekh 
Tapkā paḌe hai rañg chaman meñ havā se aaj 
thā jī meñ us se miliye to kyā kyā na kahiye 'mīr' 
par kuchh kahā gayā na ġham-e-dil hayā se aaj 