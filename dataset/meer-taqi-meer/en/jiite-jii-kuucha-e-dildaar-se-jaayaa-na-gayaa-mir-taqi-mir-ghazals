
jīte-jī kūcha-e-dildār se jaayā na gayā 
us kī dīvār kā sar se mire saaya na gayā 
kāv-kāve mizha-e-yār o dil-e-zār-o-nazār 
guth ga.e aise shitābī ki chhuḌāyā na gayā 
vo to kal der talak dekhtā īdhar ko rahā 
ham se hī hāl-e-tabāh apnā dikhāyā na gayā 
garm-rau rāh-e-fanā kā nahīñ ho saktā patañg 
us se to sham.a-namat sar bhī kaTāyā na gayā 
pās-e-nāmūs-e-mohabbat thā ki farhād ke paas 
be-sutūñ sāmne se apne uThāyā na gayā 
ḳhaak tak kūcha-e-dildār kī chhānī ham ne 
justujū kī pe dil-e-gum-shuda paayā na gayā 
ātish-e-tez judā.ī meñ yakāyak us bin 
dil jalā yuuñ ki tanik jī bhī jalāyā na gayā 
mah ne aa sāmne shab yaad dilāyā thā use 
phir vo tā sub.h mire jī se bhulāyā na gayā 
zer-e-shamshīr-e-sitam 'mīr' taḌapnā kaisā 
sar bhī taslīm-e-mohabbat meñ hilāyā na gayā 
jī meñ aatā hai ki kuchh aur bhī mauzūñ kiije 
dard-e-dil ek ġhazal meñ to sunāyā na gayā 