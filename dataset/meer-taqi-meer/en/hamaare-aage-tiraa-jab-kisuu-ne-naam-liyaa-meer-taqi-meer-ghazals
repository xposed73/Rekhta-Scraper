
hamāre aage tirā jab kisū ne naam liyā 
dil-e-sitam-zada ko ham ne thaam thaam liyā 
qasam jo khā.iye to tāla-e-zuleḳhā kī 
azīz-e-misr kā bhī sāhab ik ġhulām liyā 
ḳharāb rahte the masjid ke aage mai-ḳhāne 
nigāh-e-mast ne saaqī kī intiqām liyā 
vo kaj-ravish na milā rāste meñ mujh se kabhī 
na sīdhī tarah se un ne mirā salām liyā 
mazā dikhāveñge be-rahmī kā tirī sayyād 
gar iztirāb-e-asīrī ne zer-e-dām liyā 
mire salīqe se merī nibhī mohabbat meñ 
tamām umr maiñ nākāmiyoñ se kaam liyā 
agarche gosha-guzīñ huuñ maiñ shā.iroñ meñ 'mīr' 
pa mere shor ne rū-e-zamīñ tamām liyā 