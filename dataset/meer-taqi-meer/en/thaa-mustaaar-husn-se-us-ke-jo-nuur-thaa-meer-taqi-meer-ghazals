
thā musta.ār husn se us ke jo nuur thā 
ḳhurshīd meñ bhī us hī kā zarra zuhūr thā 
hañgāma garm-kun jo dil-e-nā-subūr thā 
paidā har ek naale se shor-e-nushūr thā 
pahuñchā jo aap ko to maiñ pahuñchā ḳhudā ke ta.iiñ 
mālūm ab huā ki bahut maiñ bhī duur thā 
ātish buland dil kī na thī varna ai kalīm 
yak sho.ala barq-e-ḳhiraman-e-sad-koh-e-tūr thā 
majlis meñ raat ek tire partave baġhair 
kyā sham.a kyā patañg har ik be-huzūr thā 
us fasl meñ ki gul kā garebāñ bhī hai havā 
dīvāna ho gayā so bahut zī-shu.ūr thā 
mun.im ke paas qāqum o sanjāb thā to kyā 
us rind kī bhī raat guzar ga.ī jo uur thā 
ham ḳhaak meñ mile to mile lekin ai sip.har 
us shoḳh ko bhī raah pe laanā zarūr thā 
kal paañv ek kāsa-e-sar par jo aa gayā 
yaksar vo ustuḳhvān shikastoñ se chuur thā 
kahne lagā ki dekh ke chal raah be-ḳhabar 
maiñ bhī kabhū kisū kā sar-e-pur-ġhurūr thā 
thā vo to rashk-e-hūr-e-bahishtī hamīñ meñ 'mīr' 
samjhe na ham to fahm kā apnī qusūr thā 