
ishq hamāre ḳhayāl paḌā hai ḳhvāb ga.ī ārām gayā 
jī kā jaanā Thahar rahā hai sub.h gayā yā shaam gayā 
ishq kiyā so diin gayā īmān gayā islām gayā 
dil ne aisā kaam kiyā kuchh jis se maiñ nākām gayā 
kis kis apnī kal ko rove hijrāñ meñ bekal us kā 
ḳhvāb ga.ī hai taab ga.ī hai chain gayā ārām gayā 
aayā yaañ se jaanā hī to jī kā chhupānā kyā hāsil 
aaj gayā yā kal jāvegā sub.h gayā yā shaam gayā 
haa.e javānī kyā kyā kahiye shor saroñ meñ rakhte the 
ab kyā hai vo ahd gayā vo mausam vo hañgām gayā 
gaalī jhiḌkī ḳhashm-o-ḳhushūnat ye to sar-e-dast aksar haiñ 
lutf gayā ehsān gayā in.aam gayā ikrām gayā 
likhnā kahnā tark huā thā aapas meñ to muddat se 
ab jo qarār kiyā hai dil se ḳhat bhī gayā paiġhām gayā 
nāla-e-'mīr' savād meñ ham tak doshīñ shab se nahīñ aayā 
shāyad shahr se us zālim ke āshiq vo badnām gayā 