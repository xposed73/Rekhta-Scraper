
chaman meñ gul ne jo kal dāva-e-jamāl kiyā 
jamāl-e-yār ne muñh us kā ḳhuub laal kiyā 
falak ne aah tirī rah meñ ham ko paidā kar 
ba-rañg-e-sabza-e-nūrasta pā.emāl kiyā 
rahī thī dam kī kashākash gale meñ kuchh baaqī 
so us kī teġh ne jhagḌā hī infisāl kiyā 
mirī ab āñkheñ nahīñ khultīñ zo.af se hamdam 
na kah ki niiñd meñ hai tū ye kyā ḳhayāl kiyā 
bahār-e-rafta phir aa.ī tire tamāshe ko 
chaman ko yumn-e-qadam ne tire nihāl kiyā 
javāb-nāma siyāhī kā apnī hai vo zulf 
kisū ne hashr ko ham se agar savāl kiyā 
lagā na dil ko kahīñ kyā sunā nahīñ tū ne 
jo kuchh ki 'mīr' kā is āshiqī ne haal kiyā 