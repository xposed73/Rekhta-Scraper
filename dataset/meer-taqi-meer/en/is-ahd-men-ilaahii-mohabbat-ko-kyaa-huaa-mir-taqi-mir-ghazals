
is ahd meñ ilāhī mohabbat ko kyā huā 
chhoḌā vafā ko un ne muravvat ko kyā huā 
ummid-vār-e-vāda-e-dīdār mar chale 
aate hī aate yaaro qayāmat ko kyā huā 
kab tak tazallum aah bhalā marg ke ta.iiñ 
kuchh pesh aayā vāqi.a rahmat ko kyā huā 
us ke ga.e par aise ga.e dil se ham-nashīñ 
mālūm bhī huā na ki tāqat ko kyā huā 
baḳhshish ne mujh ko abr-e-karam kī kiyā ḳhajil 
ai chashm josh-e-ashk-e-nadāmat ko kyā huā 
jaatā hai yaar teġh-ba-kaf ġhair kī taraf 
ai kushta-e-sitam tirī ġhairat ko kyā huā 
thī sāb-e-āshiqī kī badāyat hī 'mīr' par 
kyā jāniye ki hāl-e-nihāyat ko kyā huā 