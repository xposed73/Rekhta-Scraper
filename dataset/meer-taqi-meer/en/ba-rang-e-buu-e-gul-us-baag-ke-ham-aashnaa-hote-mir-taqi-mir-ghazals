
ba-rañg-e-bū-e-gul us baaġh ke ham āshnā hote 
ki hamrāh-e-sabā Tuk sair karte phir havā hote 
sarāpā aarzū hone ne banda kar diyā ham ko 
vagarna ham ḳhudā the gar dil-e-be-mudda.ā hote 
falak ai kaash ham ko ḳhaak hī rakhtā ki is meñ ham 
ġhubār-e-rāh hote yā kasū kī ḳhāk-e-pā hote 
ilāhī kaise hote haiñ jinheñ hai bandagī ḳhvāhish 
hameñ to sharm dāman-gīr hotī hai ḳhudā hote 
tū hai kis nāhiye se ai dayār-e-ishq kyā jānūñ 
tire bāshindagāñ ham kaash saare bevafā hote 
ab aise haiñ ki sāne.a ke mizāj uupar baham pahuñche 
jo ḳhātir-ḳhvāh apne ham hue hote to kyā hote 
kahīñ jo kuchh malāmat gar bajā hai 'mīr' kyā jāneñ 
unheñ ma.alūm tab hotā ki vaise se judā hote 