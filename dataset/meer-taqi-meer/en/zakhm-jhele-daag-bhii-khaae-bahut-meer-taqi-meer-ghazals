
zaḳhm jhele daaġh bhī khaa.e bahut 
dil lagā kar ham to pachhtā.e bahut 
jab na tab jāgah se tum jaayā kiye 
ham to apnī or se aa.e bahut 
dair se sū-e-haram aayā na Tuk 
ham mizāj apnā idhar laa.e bahut 
phuul gul shams o qamar saare hī the 
par hameñ in meñ tumhīñ bhaa.e bahut 
gar bukā is shor se shab ko hai to 
roveñge sone ko ham-sā.e bahut 
vo jo niklā sub.h jaise āftāb 
rashk se gul phuul murjhā.e bahut 
'mīr' se pūchhā jo maiñ āshiq ho tum 
ho ke kuchh chupke se sharmā.e bahut 