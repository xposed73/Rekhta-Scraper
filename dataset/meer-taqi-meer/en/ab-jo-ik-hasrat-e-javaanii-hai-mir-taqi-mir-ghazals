
ab jo ik hasrat-e-javānī hai 
umr-e-rafta kī ye nishānī hai 
rashk-e-yūsuf hai aah vaqt-e-azīz 
umr ik bār-e-kārvānī hai 
girya har vaqt kā nahīñ be-hech 
dil meñ koī ġham-e-nihānī hai 
ham qafas-zād qaidī haiñ varna 
tā chaman ek par-fishānī hai 
us kī shamshīr tez hai hamdam 
mar raheñge jo zindagānī hai 
ġham-o-rañj-o-alam niko yaañ se 
sab tumhārī hī mehrbānī hai 
ḳhaak thī maujzan jahāñ meñ aur 
ham ko dhokā ye thā ki paanī hai 
yaañ hue 'mīr' tum barābar ḳhaak 
vaañ vahī naaz o sargirānī hai 