
jo be-sabāt ho us sarḳhushī ko kyā kiije 
ye zindagī hai to phir zindagī ko kyā kiije 
rukā jo kaam to dīvāngī hī kaam aa.ī 
na kaam aa.e to farzāngī ko kyā kiije 
ye kyuuñ kaheñ ki hameñ koī rahnumā na milā 
magar sarisht kī āvārgī ko kyā kiije 
kisī ko dekh ke ik mauj lab pe aa to ga.ī 
uThe na dil se to aisī hañsī ko kyā kiije 
hameñ to aap ne soz-e-alam hī baḳhshā thā 
jo nuur ban ga.ī us tīrgī ko kyā kiije 
hamāre hisse kā ik jur.a bhī nahīñ baaqī 
nigāh-e-dost kī mai-ḳhāngī ko kyā kiije 
jahāñ ġharīb ko nān-e-javīñ nahīñ miltī 
vahāñ hakīm ke dars-e-ḳhudī ko kyā kiije 
visāl-e-dost se bhī kam na ho sakī 'rāshid' 
azal se paa.ī huī tishnagī ko kyā kiije 