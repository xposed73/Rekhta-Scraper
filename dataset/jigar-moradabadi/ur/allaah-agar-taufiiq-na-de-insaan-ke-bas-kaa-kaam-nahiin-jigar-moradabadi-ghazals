
اللہ اگر توفیق نہ دے انسان کے بس کا کام نہیں 
فیضان محبت عام سہی عرفان محبت عام نہیں 
یہ تو نے کہا کیا اے ناداں فیاضی قدرت عام نہیں 
تو فکر و نظر تو پیدا کر کیا چیز ہے جو انعام نہیں 
یارب یہ مقام عشق ہے کیا گو دیدہ و دل ناکام نہیں 
تسکین ہے اور تسکین نہیں آرام ہے اور آرام نہیں 
کیوں مست شراب عیش و طرب تکلیف توجہ فرمائیں 
آواز شکست دل ہی تو ہے آواز شکست جام نہیں 
آنا ہے جو بزم جاناں میں پندار خودی کو توڑ کے آ 
اے ہوش و خرد کے دیوانے یاں ہوش و خرد کا کام نہیں 
زاہد نے کچھ اس انداز سے پی ساقی کی نگاہیں پڑنے لگیں 
مے کش یہی اب تک سمجھے تھے شائستہ دور جام نہیں 
عشق اور گوارا خود کر لے بے شرط شکست فاش اپنی 
دل کی بھی کچھ ان کے سازش ہے تنہا یہ نظر کا کام نہیں 
سب جس کو اسیری کہتے ہیں وہ تو ہے امیری ہی لیکن 
وہ کون سی آزادی ہے یہاں جو آپ خود اپنا دام نہیں 