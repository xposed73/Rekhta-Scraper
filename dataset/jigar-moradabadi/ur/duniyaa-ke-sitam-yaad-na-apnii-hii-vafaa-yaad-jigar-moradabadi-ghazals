
دنیا کے ستم یاد نہ اپنی ہی وفا یاد 
اب مجھ کو نہیں کچھ بھی محبت کے سوا یاد 
میں شکوہ بلب تھا مجھے یہ بھی نہ رہا یاد 
شاید کہ مرے بھولنے والے نے کیا یاد 
چھیڑا تھا جسے پہلے پہل تیری نظر نے 
اب تک ہے وہ اک نغمۂ بے ساز و صدا یاد 
جب کوئی حسیں ہوتا ہے سرگرم نوازش 
اس وقت وہ کچھ اور بھی آتے ہیں سوا یاد 
کیا جانئے کیا ہو گیا ارباب جنوں کو 
مرنے کی ادا یاد نہ جینے کی ادا یاد 
مدت ہوئی اک حادثۂ عشق کو لیکن 
اب تک ہے ترے دل کے دھڑکنے کی صدا یاد 
ہاں ہاں تجھے کیا کام مری شدت غم سے 
ہاں ہاں نہیں مجھ کو ترے دامن کی ہوا یاد 
میں ترک رہ و رسم جنوں کر ہی چکا تھا 
کیوں آ گئی ایسے میں تری لغزش پا یاد 
کیا لطف کہ میں اپنا پتہ آپ بتاؤں 
کیجے کوئی بھولی ہوئی خاص اپنی ادا یاد 