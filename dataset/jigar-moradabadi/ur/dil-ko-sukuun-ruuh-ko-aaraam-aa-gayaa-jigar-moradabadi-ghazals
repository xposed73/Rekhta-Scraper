
دل کو سکون روح کو آرام آ گیا 
موت آ گئی کہ دوست کا پیغام آ گیا 
جب کوئی ذکر گردش آیام آ گیا 
بے اختیار لب پہ ترا نام آ گیا 
غم میں بھی ہے سرور وہ ہنگام آ گیا 
شاید کہ دور بادۂ گلفام آ گیا 
دیوانگی ہو عقل ہو امید ہو کہ یاس 
اپنا وہی ہے وقت پہ جو کام آ گیا 
دل کے معاملات میں ناصح شکست کیا 
سو بار حسن پر بھی یہ الزام آ گیا 
صیاد شادماں ہے مگر یہ تو سوچ لے 
میں آ گیا کہ سایہ تہ دام آ گیا 
دل کو نہ پوچھ معرکۂ حسن و عشق میں 
کیا جانیے غریب کہاں کام آ گیا 
یہ کیا مقام عشق ہے ظالم کہ ان دنوں 
اکثر ترے بغیر بھی آرام آ گیا 
احباب مجھ سے قطع تعلق کریں جگرؔ 
اب آفتاب زیست لب بام آ گیا 