
وہ ادائے دلبری ہو کہ نوائے عاشقانہ 
جو دلوں کو فتح کر لے وہی فاتح زمانہ 
یہ ترا جمال کامل یہ شباب کا زمانہ 
دل دشمناں سلامت دل دوستاں نشانہ 
کبھی حسن کی طبیعت نہ بدل سکا زمانہ 
وہی ناز بے نیازی وہی شان خسروانہ 
میں ہوں اس مقام پر اب کہ فراق و وصل کیسے 
مرا عشق بھی کہانی ترا حسن بھی فسانہ 
مری زندگی تو گزری ترے ہجر کے سہارے 
مری موت کو بھی پیارے کوئی چاہیئے بہانہ 
ترے عشق کی کرامت یہ اگر نہیں تو کیا ہے 
کبھی بے ادب نہ گزرا مرے پاس سے زمانہ 
تری دوری و حضوری کا یہ ہے عجیب عالم 
ابھی زندگی حقیقت ابھی زندگی فسانہ 
مرے ہم صفیر بلبل مرا تیرا ساتھ ہی کیا 
میں ضمیر دشت و دریا تو اسیر آشیانہ 
میں وہ صاف ہی نہ کہہ دوں جو ہے فرق مجھ میں تجھ میں 
ترا درد درد تنہا مرا غم غم زمانہ 
ترے دل کے ٹوٹنے پر ہے کسی کو ناز کیا کیا 
تجھے اے جگرؔ مبارک یہ شکست فاتحانہ 