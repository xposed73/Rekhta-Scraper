
اک لفظ محبت کا ادنیٰ یہ فسانا ہے 
سمٹے تو دل عاشق پھیلے تو زمانا ہے 
یہ کس کا تصور ہے یہ کس کا فسانا ہے 
جو اشک ہے آنکھوں میں تسبیح کا دانا ہے 
دل سنگ ملامت کا ہر چند نشانا ہے 
دل پھر بھی مرا دل ہے دل ہی تو زمانا ہے 
ہم عشق کے ماروں کا اتنا ہی فسانا ہے 
رونے کو نہیں کوئی ہنسنے کو زمانا ہے 
وہ اور وفا دشمن مانیں گے نہ مانا ہے 
سب دل کی شرارت ہے آنکھوں کا بہانا ہے 
شاعر ہوں میں شاعر ہوں میرا ہی زمانا ہے 
فطرت مرا آئینا قدرت مرا شانا ہے 
جو ان پہ گزرتی ہے کس نے اسے جانا ہے 
اپنی ہی مصیبت ہے اپنا ہی فسانا ہے 
کیا حسن نے سمجھا ہے کیا عشق نے جانا ہے 
ہم خاک نشینوں کی ٹھوکر میں زمانا ہے 
آغاز محبت ہے آنا ہے نہ جانا ہے 
اشکوں کی حکومت ہے آہوں کا زمانا ہے 
آنکھوں میں نمی سی ہے چپ چپ سے وہ بیٹھے ہیں 
نازک سی نگاہوں میں نازک سا فسانا ہے 
ہم درد بہ دل نالاں وہ دست بہ دل حیراں 
اے عشق تو کیا ظالم تیرا ہی زمانا ہے 
یا وہ تھے خفا ہم سے یا ہم ہیں خفا ان سے 
کل ان کا زمانہ تھا آج اپنا زمانا ہے 
اے عشق جنوں پیشہ ہاں عشق جنوں پیشہ 
آج ایک ستم گر کو ہنس ہنس کے رلانا ہے 
تھوڑی سی اجازت بھی اے بزم گہ ہستی 
آ نکلے ہیں دم بھر کو رونا ہے رلانا ہے 
یہ عشق نہیں آساں اتنا ہی سمجھ لیجے 
اک آگ کا دریا ہے اور ڈوب کے جانا ہے 
خود حسن و شباب ان کا کیا کم ہے رقیب اپنا 
جب دیکھیے اب وہ ہیں آئینہ ہے شانا ہے 
تصویر کے دو رخ ہیں جاں اور غم جاناں 
اک نقش چھپانا ہے اک نقش دکھانا ہے 
یہ حسن و جمال ان کا یہ عشق و شباب اپنا 
جینے کی تمنا ہے مرنے کا زمانا ہے 
مجھ کو اسی دھن میں ہے ہر لحظہ بسر کرنا 
اب آئے وہ اب آئے لازم انہیں آنا ہے 
خودداری و محرومی محرومی و خودداری 
اب دل کو خدا رکھے اب دل کا زمانا ہے 
اشکوں کے تبسم میں آہوں کے ترنم میں 
معصوم محبت کا معصوم فسانا ہے 
آنسو تو بہت سے ہیں آنکھوں میں جگرؔ لیکن 
بندھ جائے سو موتی ہے رہ جائے سو دانا ہے 