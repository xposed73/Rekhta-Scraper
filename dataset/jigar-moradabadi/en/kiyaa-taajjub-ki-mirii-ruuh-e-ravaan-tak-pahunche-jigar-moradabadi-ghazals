
kiyā ta.ajjub ki mirī rūh-e-ravāñ tak pahuñche 
pahle koī mire naġhmoñ kī zabāñ tak pahuñche 
jab har ik shorish-e-ġham zabt-e-fuġhāñ tak pahuñche 
phir ḳhudā jaane ye hañgāma kahāñ tak pahuñche 
aañkh tak dil se na aa.e na zabāñ tak pahuñche 
baat jis kī hai usī āfat-e-jāñ tak pahuñche 
tū jahāñ par thā bahut pahle vahīñ aaj bhī hai 
dekh rindān-e-ḳhush-anfās kahāñ tak pahuñche 
jo zamāne ko burā kahte haiñ ḳhud haiñ vo bure 
kaash ye baat tire gosh-e-girāñ tak pahuñche 
baḌh ke rindoñ ne qadam hazrat-e-vā.iz ke liye 
girte paḌte jo dar-e-pīr-e-muġhāñ tak pahuñche 
tū mire hāl-e-pareshāñ pe bahut tanz na kar 
apne gesū bhī zarā dekh kahāñ tak pahuñche 
un kā jo farz hai vo ahl-e-siyāsat jāneñ 
merā paiġhām mohabbat hai jahāñ tak pahuñche 
ishq kī choT dikhāne meñ kahīñ aatī hai 
kuchh ishāre the ki jo lafz-o-bayāñ tak pahuñche 
jalve betāb the jo parda-e-fitrat meñ 'jigar' 
ḳhud taḌap kar mirī chashm-e-nigarāñ tak pahuñche 