
us kī nazroñ meñ intiḳhāb huā 
dil ajab husn se ḳharāb huā 
ishq kā sehr kāmyāb huā 
maiñ tirā tū mirā javāb huā 
har nafas mauj-e-iztirāb huā 
zindagī kyā huī azaab huā 
jazba-e-shauq kāmyāb huā 
aaj mujh se unheñ hijāb huā 
maiñ banūñ kis liye na mast-e-sharāb 
kyuuñ mujassam koī shabāb huā 
nigah-e-nāz le ḳhabar varna 
dard mahbūb-e-iztirāb huā 
merī barbādiyāñ durust magar 
tū batā kyā tujhe savāb huā 
ain qurbat bhī ain furqat bhī 
haa.e vo qatra jo habāb huā 
mastiyāñ har taraf haiñ āvāra 
kaun ġhārat-gar-e-sharāb huā 
dil ko chhūnā na ai nasīm-e-karam 
ab ye dil rau-kash-e-habāb huā 
ishq-e-be-imtiyāz ke hāthoñ 
husn ḳhud bhī shikast-yāb huā 
jab vo aa.e to pesh-tar sab se 
merī āñkhoñ ko izn-e-ḳhvāb huā 
dil kī har chiiz jagmagā uTThī 
aaj shāyad vo be-naqāb huā 
daur-e-hañgāma-e-nashāt na pūchh 
ab vo sab kuchh ḳhayāl o ḳhvāb huā 
tū ne jis ashk par nazar Daalī 
josh khā kar vahī sharāb huā 
sitam-e-ḳhās-e-yār kī hai qasam 
karam-e-yār be-hisāb huā 