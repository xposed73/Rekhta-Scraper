
ishq ko be-naqāb honā thā 
aap apnā javāb honā thā 
mast-e-jām-e-sharāb honā thā 
be-ḳhud-e-iztirāb honā thā 
terī āñkhoñ kā kuchh qusūr nahīñ 
haañ mujhī ko ḳharāb honā thā 
aao mil jaao muskurā ke gale 
ho chukā jo itaab honā thā 
kūcha-e-ishq meñ nikal aayā 
jis ko ḳhāna-ḳharāb honā thā 
mast-e-jām-e-sharāb ḳhaak hote 
ġharq-e-jām-e-sharāb honā thā 
dil ki jis par haiñ naqsh-e-rañgā-rañg 
us ko saada kitāb honā thā 
ham ne nākāmiyoñ ko DhūñD liyā 
āḳhirash kāmyāb honā thā 
haa.e vo lamha-e-sukūñ ki jise 
mahshar-e-iztirāb honā thā 
nigah-e-yār ḳhud taḌap uThtī 
shart-e-avval ḳharāb honā thā 
kyuuñ na hotā sitam bhī be-pāyāñ 
karam-e-be-hisāb honā thā 
kyuuñ nazar hairatoñ meñ Duub ga.ī 
mauj-e-sad-iztirāb honā thā 
ho chukā roz-e-avvalīñ hī 'jigar' 
jis ko jitnā ḳharāb honā thā 