
mohabbat meñ ye kyā maqām aa rahe haiñ 
ki manzil pe haiñ aur chale jā rahe haiñ 
ye kah kah ke ham dil ko bahlā rahe haiñ 
vo ab chal chuke haiñ vo ab aa rahe haiñ 
vo az-ḳhud hī nādim hue jā rahe haiñ 
ḳhudā jaane kyā kyā ḳhayāl aa rahe haiñ 
hamāre hī dil se maze un ke pūchho 
vo dhoke jo dānista ham khā rahe haiñ 
jafā karne vāloñ ko kyā ho gayā hai 
vafā kar ke bhī ham to sharmā rahe haiñ 
vo aalam hai ab yaaro aġhyār kaise 
hamīñ apne dushman hue jā rahe haiñ 
mizāj-e-girāmī kī ho ḳhair yā-rab 
ka.ī din se aksar vo yaad aa rahe haiñ 