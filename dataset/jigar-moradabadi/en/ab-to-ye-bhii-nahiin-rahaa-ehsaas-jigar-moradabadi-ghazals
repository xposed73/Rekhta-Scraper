
ab to ye bhī nahīñ rahā ehsās 
dard hotā hai yā nahīñ hotā 
ishq jab tak na kar chuke rusvā 
aadmī kaam kā nahīñ hotā 
TuuT paḌtā hai daf.atan jo ishq 
besh-tar der-pā nahīñ hotā 
vo bhī hotā hai ek vaqt ki jab 
mā-sivā mā-sivā nahīñ hotā 
haa.e kyā ho gayā tabī.at ko 
ġham bhī rāhat-fazā nahīñ hotā 
dil hamārā hai yā tumhārā hai 
ham se ye faisla nahīñ hotā 
jis pe terī nazar nahīñ hotī 
us kī jānib ḳhudā nahīñ hotā 
maiñ ki be-zār umr bhar ke liye 
dil ki dam-bhar judā nahīñ hotā 
vo hamāre qarīb hote haiñ 
jab hamārā patā nahīñ hotā 
dil ko kyā kyā sukūn hotā hai 
jab koī aasrā nahīñ hotā 
ho ke ik baar sāmnā un se 
phir kabhī sāmnā nahīñ hotā 