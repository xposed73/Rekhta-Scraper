
ishq-e-lā-mahdūd jab tak rahnumā hotā nahīñ 
zindagī se zindagī kā haq adā hotā nahīñ 
be-karāñ hotā nahīñ be-intihā hotā nahīñ 
qatra jab tak baḌh ke qulzum-āshnā hotā nahīñ 
us se baḌh kar dost koī dūsrā hotā nahīñ 
sab judā ho jaa.eñ lekin ġham judā hotā nahīñ 
zindagī ik hādsa hai aur kaisā hādsa 
maut se bhī ḳhatm jis kā silsila hotā nahīñ 
kaun ye nāseh ko samjhā.e ba-tarz-e-dil-nashīñ 
ishq sādiq ho to ġham bhī be-mazā hotā nahīñ 
dard se māmūr hotī jā rahī hai kā.enāt 
ik dil-e-insāñ magar dard-āshnā hotā nahīñ 
mere arz-e-ġham pe vo kahnā kisī kā haa.e haa.e 
shikva-e-ġham sheva-e-ahl-e-vafā hotā nahīñ 
us maqām-e-qarb tak ab ishq pahuñchā hī jahāñ 
dīda-o-dil kā bhī aksar vāstā hotā nahīñ 
har qadam ke saath manzil lekin is kā kyā ilaaj 
ishq hī kam-baḳht manzil-āshnā hotā nahīñ 
allāh allāh ye kamāl aur irtibāt-e-husn-o-ishq 
fāsle hoñ laakh dil se dil judā hotā nahīñ 
kyā qayāmat hai ki is daur-e-taraqqī meñ 'jigar' 
aadmī se aadmī kā haq adā hotā nahīñ 