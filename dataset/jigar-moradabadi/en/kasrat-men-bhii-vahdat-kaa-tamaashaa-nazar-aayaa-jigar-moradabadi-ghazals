
kasrat meñ bhī vahdat kā tamāshā nazar aayā 
jis rañg meñ dekhā tujhe yaktā nazar aayā 
jab us ruḳh-e-pur-nūr kā jalva nazar aayā 
ka.aba nazar aayā na kalīsā nazar aayā 
ye husn ye shoḳhī ye karishma ye adā.eñ 
duniyā nazar aa.ī mujhe to kyā nazar aayā 
ik sarḳhushi-e-ishq hai ik be-ḳhudī-e-shauq 
āñkhoñ ko ḳhudā jaane mirī kyā nazar aayā 
jab dekh na sakte the to dariyā bhī thā qatra 
jab aañkh khulī qatra bhī dariyā nazar aayā 
qurbān tirī shān-e-ināyat ke dil o jaañ 
is kam-nigahī par mujhe kyā kyā nazar aayā 
har rañg tire rañg meñ Duubā huā niklā 
har naqsh tirā naqsh-e-kaf-e-pā nazar aayā 
āñkhoñ ne dikhā dī jo tire ġham kī haqīqat 
aalam mujhe saarā tah-o-bālā nazar aayā 
har jalve ko dekhā tire jalvoñ se munavvar 
har bazm meñ tū anjuman-ārā nazar aayā 