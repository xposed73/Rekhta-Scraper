
dāstān-e-ġham-e-dil un ko sunā.ī na ga.ī 
baat bigḌī thī kuchh aisī ki banā.ī na ga.ī 
sab ko ham bhuul ga.e josh-e-junūñ meñ lekin 
ik tirī yaad thī aisī jo bhulā.ī na ga.ī 
ishq par kuchh na chalā dīda-e-tar kā qaabū 
us ne jo aag lagā dī vo bujhā.ī na ga.ī 
paḌ gayā husn-e-ruḳh-e-yār kā partav jis par 
ḳhaak meñ mil ke bhī is dil kī safā.ī na ga.ī 
kyā uThā.egī sabā ḳhaak mirī us dar se 
ye qayāmat to ḳhud un se bhī uThā.ī na ga.ī 