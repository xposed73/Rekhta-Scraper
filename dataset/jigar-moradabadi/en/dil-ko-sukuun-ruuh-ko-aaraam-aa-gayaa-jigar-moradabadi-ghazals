
dil ko sukūn ruuh ko ārām aa gayā 
maut aa ga.ī ki dost kā paiġhām aa gayā 
jab koī zikr-e-gardish-e-ayyām aa gayā 
be-iḳhtiyār lab pe tirā naam aa gayā 
ġham meñ bhī hai surūr vo hañgām aa gayā 
shāyad ki daur-e-bāda-e-gulfām aa gayā 
dīvāngī ho aql ho ummīd ho ki yaas 
apnā vahī hai vaqt pe jo kaam aa gayā 
dil ke muāmlāt meñ nāseh shikast kyā 
sau baar husn par bhī ye ilzām aa gayā 
sayyād shādmāñ hai magar ye to soch le 
maiñ aa gayā ki saaya tah-e-dām aa gayā 
dil ko na pūchh mārka-e-husn-o-ishq meñ 
kyā jāniye ġharīb kahāñ kaam aa gayā 
ye kyā maqām-e-ishq hai zālim ki in dinoñ 
aksar tire baġhair bhī ārām aa gayā 
ahbāb mujh se qat-e-ta.alluq kareñ 'jigar' 
ab āftāb-e-zīst lab-e-bām aa gayā 