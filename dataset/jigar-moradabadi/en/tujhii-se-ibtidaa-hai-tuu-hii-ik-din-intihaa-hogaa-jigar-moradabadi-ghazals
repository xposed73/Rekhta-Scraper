
tujhī se ibtidā hai tū hī ik din intihā hogā 
sadā-e-sāz hogī aur na sāz-e-be-sadā hogā 
hameñ ma.alūm hai ham se suno mahshar meñ kyā hogā 
sab us ko dekhte hoñge vo ham ko dekhtā hogā 
sar-e-mahshar ham aise āsiyoñ kā aur kyā hogā 
dar-e-jannat na vā hogā dar-e-rahmat to vā hogā 
jahannam ho ki jannat jo bhī hogā faisla hogā 
ye kyā kam hai hamārā aur un kā sāmnā hogā 
azal ho yā abad donoñ asīr-e-zulf-e-hazrat haiñ 
jidhar nazreñ uThāoge yahī ik silsilā hogā 
ye nisbat ishq kī be-rañg laa.e rah nahīñ saktī 
jo mahbūb-e-ḳhudā kā hai vo mahbūb-e-ḳhudā hogā 
isī ummīd par ham tālibān-e-dard jiite haiñ 
ḳhoshā dard de ki terā aur dard-e-lā-davā hogā 
nigāh-e-qahr par bhī jān-o-dil sab kho.e baiThā hai 
nigāh-e-mehr āshiq par agar hogī to kyā hogā 
siyānā bhej degā ham ko mahshar se jahannam meñ 
magar jo dil pe guzregī vo dil hī jāntā hogā 
samajhtā kyā hai tū dīvāngān-e-ishq ko zāhid 
ye ho jā.eñge jis jānib usī jānib ḳhudā hogā 
'jigar' kā haath hogā hashr meñ aur dāman-e-hazrat 
shikāyat ho ki shikva jo bhī hogā barmalā hogā 