
kabhī shāḳh o sabza o barg par kabhī ġhuncha o gul o ḳhaar par 
maiñ chaman meñ chāhe jahāñ rahūñ mirā haq hai fasl-e-bahār par 
mujhe deñ na ġhaiz meñ dhamkiyāñ gireñ laakh baar ye bijliyāñ 
mirī saltanat ye hī āshiyāñ mirī milkiyat ye hī chaar par 
jinheñ kahiye ishq kī vus.ateñ jo haiñ ḳhaas husn kī azmateñ 
ye usī ke qalb se pūchhiye jise faḳhr ho ġham-e-yār par 
mire ashk-e-ḳhūñ kī bahār hai ki muraqqa-e-ġham-e-yār hai 
mirī shā.irī bhī nisār hai mirī chashm-e-sehr-nigār par 
ajab inqilāb-e-zamāna hai mirā muḳhtasar sā fasāna hai 
yahī ab jo baar hai dosh par yahī sar thā zānu-e-yār par 
ye kamāl-e-ishq kī sāzisheñ ye jamāl-e-husn kī nāzisheñ 
ye ināyateñ ye navāzisheñ mirī ek musht-e-ġhubār par 
mirī samt se use ai sabā ye payām-e-āḳhir-e-ġham sunā 
abhī dekhnā ho to dekh jā ki ḳhizāñ hai apnī bahār par 
ye fareb-e-jalva hai sar-ba-sar mujhe Dar ye hai dil-e-be-ḳhabar 
kahīñ jam na jaa.e tirī nazar inhīñ chand naqsh o nigār par 
maiñ rahīn-e-dard sahī magar mujhe aur chāhiye kyā 'jigar' 
ġham-e-yār hai mirā shefta maiñ farefta ġham-e-yār par 