
ik lafz-e-mohabbat kā adnā ye fasānā hai 
simTe to dil-e-āshiq phaile to zamānā hai 
ye kis kā tasavvur hai ye kis kā fasānā hai 
jo ashk hai āñkhoñ meñ tasbīh kā daanā hai 
dil sañg-e-malāmat kā har-chand nishānā hai 
dil phir bhī mirā dil hai dil hī to zamānā hai 
ham ishq ke māroñ kā itnā hī fasānā hai 
rone ko nahīñ koī hañsne ko zamānā hai 
vo aur vafā-dushman māneñge na maanā hai 
sab dil kī sharārat hai āñkhoñ kā bahānā hai 
shā.ir huuñ maiñ shā.ir huuñ merā hī zamānā hai 
fitrat mirā ā.īnā qudrat mirā shānā hai 
jo un pe guzartī hai kis ne use jaanā hai 
apnī hī musībat hai apnā hī fasānā hai 
kyā husn ne samjhā hai kyā ishq ne jaanā hai 
ham ḳhāk-nashīnoñ kī Thokar meñ zamānā hai 
āġhāz-e-mohabbat hai aanā hai na jaanā hai 
ashkoñ kī hukūmat hai aahoñ kā zamānā hai 
āñkhoñ meñ namī sī hai chup chup se vo baiThe haiñ 
nāzuk sī nigāhoñ meñ nāzuk sā fasānā hai 
ham dard-ba-dil nālāñ vo dast-ba-dil hairāñ 
ai ishq to kyā zālim terā hī zamānā hai 
yā vo the ḳhafā ham se yā ham haiñ ḳhafā un se 
kal un kā zamāna thā aaj apnā zamānā hai 
ai ishq-e-junūñ-pesha haañ ishq-e-junūñ-pesha 
aaj ek sitamgar ko hañs hañs ke rulānā hai 
thoḌī sī ijāzat bhī ai bazm-gah-e-hastī 
aa nikle haiñ dam-bhar ko ronā hai rulānā hai 
ye ishq nahīñ āsāñ itnā hī samajh liije 
ik aag kā dariyā hai aur Duub ke jaanā hai 
ḳhud husn-o-shabāb un kā kyā kam hai raqīb apnā 
jab dekhiye ab vo haiñ ā.īna hai shānā hai 
tasvīr ke do ruḳh haiñ jaañ aur ġham-e-jānāñ 
ik naqsh chhupānā hai ik naqsh dikhānā hai 
ye husn-o-jamāl un kā ye ishq-o-shabāb apnā 
jiine kī tamannā hai marne kā zamānā hai 
mujh ko isī dhun meñ hai har lahza basar karnā 
ab aa.e vo ab aa.e lāzim unheñ aanā hai 
ḳhuddārī-o-mahrūmī mahrūmī-o-ḳhuddārī 
ab dil ko ḳhudā rakkhe ab dil kā zamānā hai 
ashkoñ ke tabassum meñ aahoñ ke tarannum meñ 
ma.asūm mohabbat kā ma.asūm fasānā hai 
aañsū to bahut se haiñ āñkhoñ meñ 'jigar' lekin 
bañdh jaa.e so motī hai rah jaa.e so daanā hai 