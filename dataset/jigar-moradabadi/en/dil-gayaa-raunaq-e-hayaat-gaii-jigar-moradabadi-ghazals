
dil gayā raunaq-e-hayāt ga.ī 
ġham gayā saarī kā.enāt ga.ī 
dil dhaḌakte hī phir ga.ī vo nazar 
lab tak aa.ī na thī ki baat ga.ī 
din kā kyā zikr tīra-baḳhtoñ meñ 
ek raat aa.ī ek raat ga.ī 
terī bātoñ se aaj to vaa.iz 
vo jo thī ḳhvāhish-e-najāt ga.ī 
un ke bahlā.e bhī na bahlā dil 
rā.egāñ sa.ī-e-iltifāt ga.ī 
marg-e-āshiq to kuchh nahīñ lekin 
ik masīhā-nafas kī baat ga.ī 
ab junūñ aap hai garebāñ-gīr 
ab vo rasm-e-takallufāt ga.ī 
ham ne bhī vaz-e-ġham badal Daalī 
jab se vo tarz-e-iltifāt ga.ī 
tark-e-ulfat bahut bajā nāseh 
lekin us tak agar ye baat ga.ī 
haañ maze luuT le javānī ke 
phir na aa.egī ye jo raat ga.ī 
haañ ye sarshāriyāñ javānī kī 
aañkh jhapkī hī thī ki raat ga.ī 
jalva-e-zāt ai ma.āz-allāh 
tāb-e-ā.īna-e-sifāt ga.ī 
nahīñ miltā mizāj-e-dil ham se 
ġhāliban duur tak ye baat ga.ī 
qaid-e-hastī se kab najāt 'jigar' 
maut aa.ī agar hayāt ga.ī 