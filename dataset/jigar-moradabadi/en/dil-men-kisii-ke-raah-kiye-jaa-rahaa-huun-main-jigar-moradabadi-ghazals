
dil meñ kisī ke raah kiye jā rahā huuñ maiñ 
kitnā hasīñ gunāh kiye jā rahā huuñ maiñ 
duniyā-e-dil tabāh kiye jā rahā huuñ maiñ 
sarf-e-nigāh-o-āh kiye jā rahā huuñ maiñ 
fard-e-amal siyāh kiye jā rahā huuñ maiñ 
rahmat ko be-panāh kiye jā rahā huuñ maiñ 
aisī bhī ik nigāh kiye jā rahā huuñ maiñ 
zarroñ ko mehr-o-māh kiye jā rahā huuñ maiñ 
mujh se lage haiñ ishq kī azmat ko chaar chāñd 
ḳhud husn ko gavāh kiye jā rahā huuñ maiñ 
daftar hai ek māni-e-be-lafz-o-saut kā 
saada sī jo nigāh kiye jā rahā huuñ maiñ 
aage qadam baḌhā.eñ jinheñ sūjhtā nahīñ 
raushan charāġh-e-rāh kiye jā rahā huuñ maiñ 
māsūmi-e-jamāl ko bhī jin pe rashk hai 
aise bhī kuchh gunāh kiye jā rahā huuñ maiñ 
tanqīd-e-husn maslahat-e-ḳhās-e-ishq hai 
ye jurm gaah gaah kiye jā rahā huuñ maiñ 
uThtī nahīñ hai aañkh magar us ke rū-ba-rū 
nādīda ik nigāh kiye jā rahā huuñ maiñ 
gulshan-parast huuñ mujhe gul hī nahīñ aziiz 
kāñToñ se bhī nibāh kiye jā rahā huuñ maiñ 
yuuñ zindagī guzār rahā huuñ tire baġhair 
jaise koī gunāh kiye jā rahā huuñ maiñ 
mujh se adā huā hai 'jigar' justujū kā haq 
har zarre ko gavāh kiye jā rahā huuñ maiñ 