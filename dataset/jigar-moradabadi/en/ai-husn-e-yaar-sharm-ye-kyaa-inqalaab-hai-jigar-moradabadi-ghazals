
ai husn-e-yār sharm ye kyā inqalāb hai 
tujh se ziyāda dard tirā kāmyāb hai 
āshiq kī be-dilī kā taġhāful nahīñ javāb 
us kā bas ek josh-e-mohabbat javāb hai 
terī ināyateñ ki nahīñ nazr-e-jāñ qubūl 
terī navāzisheñ ki zamāna ḳharāb hai 
ai husn apnī hausla-afzā.iyāñ to dekh 
maanā ki chashm-e-shauq bahut be-hijāb hai 
maiñ ishq-e-be-niyāz huuñ tum husn-e-be-panāh 
merā javāb hai na tumhārā javāb hai 
mai-ḳhāna hai usī kā ye duniyā usī kī hai 
jis tishna-lab ke haath meñ jām-e-sharāb hai 
us se dil-e-tabāh kī rūdād kyā kahūñ 
jo ye na sun sake ki zamāna ḳharāb hai 
ai mohtasib na pheñk mire mohtasib na pheñk 
zālim sharāb hai are zālim sharāb hai 
apne hudūd se na baḌhe koī ishq meñ 
jo zarra jis jagah hai vahīñ āftāb hai 
vo laakh sāmne hoñ magar is kā kyā ilaaj 
dil māntā nahīñ ki nazar kāmyāb hai 
merī nigāh-e-shauq bhī kuchh kam nahīñ magar 
phir bhī tirā shabāb tirā hī shabāb hai 
mānūs-e-e'tibār-e-karam kyuuñ kiyā mujhe 
ab har ḳhatā-e-shauq isī kā javāb hai 
maiñ us kā ā.īna huuñ vo hai merā ā.īna 
merī nazar se us kī nazar kāmyāb hai 
tanhā.ī-e-firāq ke qurbān jā.iye 
maiñ huuñ ḳhayāl-e-yār hai chashm-e-pur-āb hai 
sarmāya-e-firāq 'jigar' aah kuchh na pūchh 
ab jaan hai so apne liye ḳhud azaab hai 