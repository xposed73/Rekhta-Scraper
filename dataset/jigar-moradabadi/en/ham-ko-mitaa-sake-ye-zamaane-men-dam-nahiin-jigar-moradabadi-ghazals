
ham ko miTā sake ye zamāne meñ dam nahīñ 
ham se zamāna ḳhud hai zamāne se ham nahīñ 
be-fā.eda alam nahīñ be-kār ġham nahīñ 
taufīq de ḳhudā to ye nemat bhī kam nahīñ 
merī zabāñ pe shikva-e-ahl-e-sitam nahīñ 
mujh ko jagā diyā yahī ehsān kam nahīñ 
yā rab hujūm-e-dard ko de aur vus.ateñ 
dāman to kyā abhī mirī āñkheñ bhī nam nahīñ 
shikva to ek chheḌ hai lekin haqīqatan 
terā sitam bhī terī ināyat se kam nahīñ 
ab ishq us maqām pe hai justujū-navard 
saaya nahīñ jahāñ koī naqsh-e-qadam nahīñ 
miltā hai kyuuñ maza sitam-e-rozgār meñ 
terā karam bhī ḳhud jo sharīk-e-sitam nahīñ 
marg-e-'jigar' pe kyuuñ tirī āñkheñ haiñ ashk-rez 
ik sāneha sahī magar itnā aham nahīñ 