
ishq meñ lā-javāb haiñ ham log 
māhtāb āftāb haiñ ham log 
garche ahl-e-sharāb haiñ ham log 
ye na samjho ḳharāb haiñ ham log 
shaam se aa ga.e jo piine par 
sub.h tak āftāb haiñ ham log 
ham ko dāvā-e-ishq-bāzī hai 
mustahiqq-e-azāb haiñ ham log 
naaz kartī hai ḳhāna-vīrānī 
aise ḳhāna-ḳharāb haiñ ham log 
ham nahīñ jānte ḳhizāñ kyā hai 
kushtagān-e-shabāb haiñ ham log 
tū hamārā javāb hai tanhā 
aur terā javāb haiñ ham log 
tū hai dariyā-e-husn-o-mahbūbī 
shakl-e-mauj-o-habāb haiñ ham log 
go sarāpā hijāb haiñ phir bhī 
tere ruḳh kī naqāb haiñ ham log 
ḳhuub ham jānte haiñ apnī qadr 
tere nā-kāmyāb haiñ ham log 
ham se ġhaflat na ho to phir kyā ho 
rah-rav-e-mulk-e-ḳhvāb haiñ ham log 
jāntā bhī hai us ko tū vaa.iz 
jis ke mast-o-ḳharāb haiñ ham log 
ham pe nāzil huā sahīfa-e-ishq 
sāhibān-e-kitāb haiñ ham log 
har haqīqat se jo guzar jaa.eñ 
vo sadāqat-ma.āb haiñ ham log 
jab milī aañkh hosh kho baiThe 
kitne hāzir-javāb haiñ ham log 
ham se pūchho 'jigar' kī sar-mastī 
mahram-e-āñ-janāb haiñ ham log 