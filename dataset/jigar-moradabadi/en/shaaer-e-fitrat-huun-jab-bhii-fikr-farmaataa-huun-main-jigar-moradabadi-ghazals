
shā.er-e-fitrat huuñ jab bhī fikr farmātā huuñ maiñ 
ruuh ban kar zarre zarre meñ samā jaatā huuñ maiñ 
aa ki tujh bin is tarah ai dost ghabrātā huuñ maiñ 
jaise har shai meñ kisī shai kī kamī paatā huuñ maiñ 
jis qadar afsāna-e-hastī ko dohrātā huuñ maiñ 
aur bhī be-gāna-e-hastī huā jaatā huuñ maiñ 
jab makān-o-lā-makāñ sab se guzar jaatā huuñ maiñ 
allāh allāh tujh ko ḳhud apnī jagah paatā huuñ maiñ 
terī sūrat kā jo ā.īna use paatā huuñ maiñ 
apne dil par aap kyā kyā naaz farmātā huuñ maiñ 
yak-ba-yak ghabrā ke jitnī duur haT aatā huuñ maiñ 
aur bhī us shoḳh ko nazdīk-tar paatā huuñ maiñ 
merī hastī shauq-e-paiham merī fitrat iztirāb 
koī manzil ho magar guzrā chalā jaatā huuñ maiñ 
hā.e-rī majbūriyāñ tark-e-mohabbat ke liye 
mujh ko samjhāte haiñ vo aur un ko samjhātā huuñ maiñ 
merī himmat dekhnā merī tabī.at dekhnā 
jo sulajh jaatī hai gutthī phir se uljhātā huuñ maiñ 
husn ko kyā dushmanī hai ishq ko kyā bair hai 
apne hī qadmoñ kī ḳhud hī Thokareñ khātā huuñ maiñ 
terī mahfil tere jalve phir taqāzā kyā zarūr 
le uThā jaatā huuñ zālim le chalā jaatā huuñ maiñ 
tā-kujā ye parda-dārī-ha-e-ishq-o-lāf-e-husn 
haañ sambhal jaa.eñ do-ālam hosh meñ aatā huuñ maiñ 
merī ḳhātir ab vo taklīf-e-tajalli kyuuñ kareñ 
apnī gard-e-shauq meñ ḳhud hī chhupā jaatā huuñ maiñ 
dil mujassam sher-o-naġhma vo sarāpā rañg-o-bū 
kyā fazā.eñ haiñ ki jin meñ hal huā jaatā huuñ maiñ 
tā-kujā zabt-e-mohabbat tā-kujā dard-e-firāq 
rahm kar mujh par ki terā raaz kahlātā huuñ maiñ 
vāh-re shauq-e-shahādat kū-e-qātil kī taraf 
gungunātā raqs kartā jhūmtā jaatā huuñ maiñ 
yā vo sūrat ḳhud jahān-e-rañg-o-bū mahkūm thā 
yā ye aalam apne saa.e se dabā jaatā huuñ maiñ 
dekhnā is ishq kī ye turfa-kārī dekhnā 
vo jafā karte haiñ mujh par aur sharmātā huuñ maiñ 
ek dil hai aur tūfān-e-havādis ai 'jigar' 
ek shīsha hai ki har patthar se Takrātā huuñ maiñ 