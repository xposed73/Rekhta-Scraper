
be-kaif dil hai aur jiye jā rahā huuñ maiñ 
ḳhālī hai shīsha aur piye jā rahā huuñ maiñ 
paiham jo aah aah kiye jā rahā huuñ maiñ 
daulat hai ġham zakāt diye jā rahā huuñ maiñ 
majbūri-e-kamāl-e-mohabbat to dekhnā 
jiinā nahīñ qubūl jiye jā rahā huuñ maiñ 
vo dil kahāñ hai ab ki jise pyaar kījiye 
majbūriyāñ haiñ saath diye jā rahā huuñ maiñ 
ruḳhsat huī shabāb ke hamrāh zindagī 
kahne kī baat hai ki jiye jā rahā huuñ maiñ 
pahle sharāb ziist thī ab ziist hai sharāb 
koī pilā rahā hai piye jā rahā huuñ maiñ 