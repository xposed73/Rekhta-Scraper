
duniyā ke sitam yaad na apnī hī vafā yaad 
ab mujh ko nahīñ kuchh bhī mohabbat ke sivā yaad 
maiñ shikva ba-lab thā mujhe ye bhī na rahā yaad 
shāyad ki mire bhūlne vaale ne kiyā yaad 
chheḌā thā jise pahle-pahal terī nazar ne 
ab tak hai vo ik naġhma-e-be-sāz-o-sadā yaad 
jab koī hasīñ hotā hai sargarm-e-navāzish 
us vaqt vo kuchh aur bhī aate haiñ sivā yaad 
kyā jāniye kyā ho gayā arbāb-e-junūñ ko 
marne kī adā yaad na jiine kī adā yaad 
muddat huī ik hādsa-e-ishq ko lekin 
ab tak hai tire dil ke dhaḌakne kī sadā yaad 
haañ haañ tujhe kyā kaam mirī shiddat-e-ġham se 
haañ haañ nahīñ mujh ko tire dāman kī havā yaad 
maiñ tark-e-rah-o-rasm-e-junūñ kar hī chukā thā 
kyuuñ aa ga.ī aise meñ tirī laġhzish-e-pā yaad 
kyā lutf ki maiñ apnā pata aap batā.ūñ 
kiije koī bhūlī huī ḳhaas apnī adā yaad 