
vo jo rūTheñ yuuñ manānā chāhiye 
zindagī se ruuTh jaanā chāhiye 
himmat-e-qātil baḌhānā chāhiye 
zer-e-ḳhanjar muskurānā chāhiye 
zindagī hai naam johd o jañg kā 
maut kyā hai bhuul jaanā chāhiye 
hai inhīñ dhokoñ se dil kī zindagī 
jo hasīñ dhokā ho khānā chāhiye 
lazzateñ haiñ dushman-e-auj-e-kamāl 
kulfatoñ se jī lagānā chāhiye 
un se milne ko to kyā kahiye 'jigar' 
ḳhud se milne ko zamānā chāhiye 