
agar na zohra-jabīnoñ ke darmiyāñ guzre 
to phir ye kaise kaTe zindagī kahāñ guzre 
jo tere aariz o gesū ke darmiyāñ guzre 
kabhī kabhī vahī lamhe balā-e-jāñ guzre 
mujhe ye vahm rahā muddatoñ ki jur.at-e-shauq 
kahīñ na ḳhātir-e-māsūm par girāñ guzre 
har ik maqām-e-mohabbat bahut hī dilkash thā 
magar ham ahl-e-mohabbat kashāñ kashāñ guzre 
junūñ ke saḳht marāhil bhī terī yaad ke saath 
hasīñ hasīñ nazar aa.e javāñ javāñ guzre 
mirī nazar se tirī justujū ke sadqe meñ 
ye ik jahāñ hī nahīñ saiñkaḌoñ jahāñ guzre 
hujūm-e-jalva meñ parvāz-e-shauq kyā kahnā 
ki jaise ruuh sitāroñ ke darmiyāñ guzre 
ḳhatā-muāf zamāne se bad-gumāñ ho kar 
tirī vafā pe bhī kyā kyā hameñ gumāñ guzre 
mujhe thā shikva-e-hijrāñ ki ye huā mahsūs 
mire qarīb se ho kar vo nā-gahāñ guzre 
rah-e-vafā meñ ik aisā maqām bhī aayā 
ki ham ḳhud apnī taraf se bhī bad-gumāñ guzre 
ḳhulūs jis meñ ho shāmil vo daur-e-ishq-o-havas 
na rā.egāñ kabhī guzrā na rā.egāñ guzre 
usī ko kahte haiñ jannat usī ko dozaḳh bhī 
vo zindagī jo hasīnoñ ke darmiyāñ guzre 
bahut hasīn manāzir bhī husn-e-fitrat ke 
na jaane aaj tabī.at pe kyuuñ girāñ guzre 
vo jin ke saa.e se bhī bijliyāñ laraztī thiiñ 
mirī nazar se kuchh aise bhī āshiyāñ guzre 
mirā to farz chaman-bandi-e-jahāñ hai faqat 
mirī balā se bahār aa.e yā ḳhizāñ guzre 
kahāñ kā husn ki ḳhud ishq ko ḳhabar na huī 
rah-e-talab meñ kuchh aise bhī imtihāñ guzre 
bharī bahār meñ tārāji-e-chaman mat pūchh 
ḳhudā kare na phir āñkhoñ se vo samāñ guzre 
koī na dekh sakā jin ko vo diloñ ke sivā 
muāmlāt kuchh aise bhī darmiyāñ guzre 
kabhī kabhī to isī ek musht-e-ḳhāk ke gird 
tavāf karte hue haft āsmāñ guzre 
bahut hasīn sahī sohbateñ guloñ kī magar 
vo zindagī hai jo kāñToñ ke darmiyāñ guzre 
abhī se tujh ko bahut nāgavār haiñ hamdam 
vo hādsāt jo ab tak ravāñ-davāñ guzre 
jinheñ ki dīda-e-shā.ir hī dekh saktā hai 
vo inqilāb tire sāmne kahāñ guzre 
bahut aziiz hai mujh ko unheñ kyā yaad 'jigar' 
vo hādsāt-e-mohabbat jo nā-gahāñ guzre 