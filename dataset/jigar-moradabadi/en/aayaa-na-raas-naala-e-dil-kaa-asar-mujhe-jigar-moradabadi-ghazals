
aayā na raas nāla-e-dil kā asar mujhe 
ab tum mile to kuchh nahīñ apnī ḳhabar mujhe 
dil le ke mujh se dete ho dāġh-e-jigar mujhe 
ye baat bhūlne kī nahīñ umr bhar mujhe 
har-sū dikhā.ī dete haiñ vo jalva-gar mujhe 
kyā kyā fareb detī hai merī nazar mujhe 
miltī nahīñ hai lazzat-e-dard-e-jigar mujhe 
bhūlī huī na ho nigah-e-fitnagar mujhe 
Daalā hai be-ḳhudī ne ajab raah par mujhe 
āñkheñ haiñ aur kuchh nahīñ aatā nazar mujhe 
karnā hai aaj hazrat-e-nāseh se sāmnā 
mil jaa.e do ghaḌī ko tumhārī nazar mujhe 
mastāna kar rahā huuñ rah-e-āshiqī ko tai 
le jaa.e jazb-e-shauq mirā ab jidhar mujhe 
Dartā huuñ jalva-e-ruḳh-e-jānāñ ko dekh kar 
apnā banā na le kahīñ merī nazar mujhe 
yaksāñ hai husn-o-ishq kī sar-mastiyoñ kā rañg 
un kī ḳhabar unheñ hai na merī ḳhabar mujhe 
marnā hai un ke paañv pe rakh kar sar-e-niyāz 
karnā hai aaj qissa-e-ġham muḳhtasar mujhe 
siine se dil aziiz hai dil se ho tum aziiz 
sab se magar aziiz hai terī nazar mujhe 
maiñ duur huuñ to rū-e-suḳhan mujh se kis liye 
tum paas ho to kyuuñ nahīñ aate nazar mujhe 
kyā jāniye qafas meñ rahe kyā mo.āmla 
ab tak to haiñ aziiz mire bāl-o-par mujhe 