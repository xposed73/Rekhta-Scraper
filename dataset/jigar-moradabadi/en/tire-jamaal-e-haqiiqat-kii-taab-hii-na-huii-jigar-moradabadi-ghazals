
tire jamāl-e-haqīqat kī taab hī na huī 
hazār baar nigah kī magar kabhī na huī 
tirī ḳhushī se agar ġham meñ bhī ḳhushī na huī 
vo zindagī to mohabbat kī zindagī na huī 
kahāñ vo shoḳh mulāqāt ḳhud se bhī na huī 
bas ek baar huī aur phir kabhī na huī 
vo ham haiñ ahl-e-mohabbat ki jaan se dil se 
bahut buḳhār uThe aañkh shabnamī na huī 
Thahar Thahar dil-e-betāb pyaar to kar luuñ 
ab us ke ba.ad mulāqāt phir huī na huī 
mire ḳhayāl se bhī aah mujh ko buad rahā 
hazār tarah se chāhā barābarī na huī 
ham apnī rindī-o-tā.at pe ḳhaak naaz kareñ 
qubūl-e-hazrat-e-sultāñ huī huī na huī 
koī baḌhe na baḌhe ham to jaan dete haiñ 
phir aisī chashm-e-tavajjoh huī huī na huī 
tamām harf-o-hikāyat tamām dīda-o-dil 
is ehtimām pe bhī sharh-e-āshiqī na huī 
fasurda-ḳhātirī-e-ishq ai ma.āz-allāh 
ḳhayāl-e-yār se bhī kuchh shaguftagī na huī 
tirī nigāh-e-karam ko bhī aazmā dekhā 
aziyyatoñ meñ na honī thī kuchh kamī na huī 
kisī kī mast-nigāhī ne haath thaam liyā 
sharīk-e-hāl jahāñ merī be-ḳhudī na huī 
sabā ye un se hamārā payām kah denā 
ga.e ho jab se yahāñ sub.h o shaam hī na huī 
vo kuchh sahī na sahī phir bhī zāhid-e-nādāñ 
baḌe-baḌoñ se mohabbat meñ kāfirī na huī 
idhar se bhī hai sivā kuchh udhar kī majbūrī 
ki ham ne aah to kī un se aah bhī na huī 
ḳhayāl-e-yār salāmat tujhe ḳhudā rakkhe 
tire baġhair kabhī ghar meñ raushnī na huī 
ga.e the ham bhī 'jigar' jalva-gāh-e-jānāñ meñ 
vo pūchhte hī rahe ham se baat bhī na huī 