
nazar milā ke mire paas aa ke luuT liyā 
nazar haTī thī ki phir muskurā ke luuT liyā 
shikast-e-husn kā jalva dikhā ke luuT liyā 
nigāh nīchī kiye sar jhukā ke luuT liyā 
duhā.ī hai mire allāh kī duhā.ī hai 
kisī ne mujh se bhī mujh ko chhupā ke luuT liyā 
salām us pe ki jis ne uThā ke parda-e-dil 
mujhī meñ rah ke mujhī meñ samā ke luuT liyā 
unhīñ ke dil se koī us kī azmateñ pūchhe 
vo ek dil jise sab kuchh luTā ke luuT liyā 
yahāñ to ḳhud tirī hastī hai ishq ko darkār 
vo aur hoñge jinheñ muskurā ke luuT liyā 
ḳhushā vo jaan jise dī ga.ī amānat-e-ishq 
rahe vo dil jise apnā banā ke luuT liyā 
nigāh Daal dī jis par hasīn āñkhoñ ne 
use bhī husn-e-mujassam banā ke luuT liyā 
baḌe vo aa.e dil o jaañ ke lūTne vaale 
nazar se chheḌ diyā gudgudā ke luuT liyā 
rahā ḳharāb-e-mohabbat hī vo jise tū ne 
ḳhud apnā dard-e-mohabbat dikhā ke luuT liyā 
koī ye luuT to dekhe ki us ne jab chāhā 
tamām hastī-e-dil ko jagā ke luuT liyā 
karishmā-sāzi-e-husn-e-azal are tauba 
mirā hī ā.īna mujh ko dikhā ke luuT liyā 
na luTte ham magar un mast añkhḌiyoñ ne 'jigar' 
nazar bachāte hue DabDabā ke luuT liyā 