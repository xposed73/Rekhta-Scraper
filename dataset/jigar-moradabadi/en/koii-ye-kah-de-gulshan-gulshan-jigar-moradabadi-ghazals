
koī ye kah de gulshan gulshan 
laakh balā.eñ ek nasheman 
qātil rahbar qātil rahzan 
dil sā dost na dil sā dushman 
phuul khile haiñ gulshan gulshan 
lekin apnā apnā dāman 
ishq hai pyāre khel nahīñ hai 
ishq hai kāre-shīsha-o-āhan 
ḳhair mizāj-e-husn kī yā-rab 
tez bahut hai dil kī dhaḌkan 
aa ki na jaane tujh bin kab se 
ruuh hai lāsha jism hai madfan 
aaj na jaane raaz ye kyā hai 
hijr kī raat aur itnī raushan 
umreñ bītīñ sadiyāñ guzrīñ 
hai vahī ab tak ishq kā bachpan 
tujh sā hasīñ aur ḳhūn-e-mohabbat 
vahm hai shāyad surḳhi-e-dāman 
barq-e-havādis allāh allāh 
jhuum rahī hai shāḳh-e-nasheman 
tū ne sulajh kar gesū-e-jānāñ 
aur baḌhā dī shauq kī uljhan 
rahmat hogī tālib-e-isyāñ 
rashk karegī pākī-e-dāman 
dil ki mujassam ā.īna-sāmāñ 
aur vo zālim ā.īna-dushman 
baiThe ham har bazm meñ lekin 
jhaaḌ ke uTThe apnā dāman 
hastī-e-shā.er allāh allāh 
husn kī manzil ishq kā maskan 
rañgīñ fitrat saada tabī.at 
farsh-nashīñ aur arsh-nasheman 
kaam adhūrā aur āzādī 
naam baḌe aur thoḌe darshan 
sham.a hai lekin dhuñdlī dhu.dlī 
saayā hai lekin raushan raushan 
kāñToñ kā bhī haq hai kuchh āḳhir 
kaun chhuḌā.e apnā dāman 
chaltī phirtī chhāñv hai pyāre 
kis kā sahrā kaisā gulshan 