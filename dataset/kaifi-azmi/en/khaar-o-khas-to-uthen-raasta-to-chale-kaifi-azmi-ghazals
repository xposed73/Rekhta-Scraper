
ḳhār-o-ḳhas to uTheñ rāsta to chale 
maiñ agar thak gayā qāfila to chale 
chāñd sūraj buzurgoñ ke naqsh-e-qadam 
ḳhair bujhne do un ko havā to chale 
hākim-e-shahr ye bhī koī shahr hai 
masjideñ band haiñ mai-kada to chale 
us ko maz.hab kaho yā siyāsat kaho 
ḳhud-kushī kā hunar tum sikhā to chale 
itnī lāsheñ maiñ kaise uThā pā.ūñgā 
aap īñToñ kī hurmat bachā to chale 
belche laao kholo zamīñ kī taheñ 
maiñ kahāñ dafn huuñ kuchh patā to chale 