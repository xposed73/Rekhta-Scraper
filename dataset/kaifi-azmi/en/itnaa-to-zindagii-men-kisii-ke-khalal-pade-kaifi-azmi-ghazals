
itnā to zindagī meñ kisī ke ḳhalal paḌe 
hañsne se ho sukūn na rone se kal paḌe 
jis tarah hañs rahā huuñ maiñ pī pī ke garm ashk 
yuuñ dūsrā hañse to kaleja nikal paḌe 
ik tum ki tum ko fikr-e-nasheb-o-farāz hai 
ik ham ki chal paḌe to bahar-hāl chal paḌe 
saaqī sabhī ko hai ġham-e-tishna-labī magar 
mai hai usī kī naam pe jis ke ubal paḌe 
muddat ke ba.ad us ne jo kī lutf kī nigāh 
jī ḳhush to ho gayā magar aañsū nikal paḌe 