
vo bhī sarāhne lage arbāb-e-fan ke ba.ad 
dād-e-suḳhan milī mujhe tark-e-suḳhan ke ba.ad 
dīvāna-vār chāñd se aage nikal ga.e 
Thahrā na dil kahīñ bhī tirī anjuman ke ba.ad 
hoñToñ ko sī ke dekhiye pachhtā.iyegā aap 
hañgāme jaag uThte haiñ aksar ghuTan ke ba.ad 
ġhurbat kī ThanDī chhāñv meñ yaad aa.ī us kī dhuup 
qadr-e-vatan huī hameñ tark-e-vatan ke ba.ad 
elān-e-haq meñ ḳhatra-e-dār-o-rasan to hai 
lekin savāl ye hai ki dār-o-rasan ke ba.ad 
insāñ kī ḳhvāhishoñ kī koī intihā nahīñ 
do gaz zamīñ bhī chāhiye do gaz kafan ke ba.ad 