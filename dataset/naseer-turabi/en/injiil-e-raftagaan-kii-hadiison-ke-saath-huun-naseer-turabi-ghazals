
injīl-e-raftagāñ kī hadīsoñ ke saath huuñ 
īsā-nafas huuñ aur salīboñ ke saath huuñ 
pāband-e-rañg-o-naqsh huuñ tasvīr kī tarah 
maiñ be-hijāb apne hijāboñ ke saath huuñ 
aurāq-e-ārzū pe ba-unvān-e-jāñ-kanī 
maiñ be-nishāñ sī chand lakīroñ ke saath huuñ 
shāyad ye intizār kī lau faisla kare 
maiñ apne saath huuñ ki darīchoñ ke saath huuñ 
tū fat.h-mand merā tarāshā huā sanam 
maiñ but-tarāsh apnī shikastoñ ke saath huuñ 
mauj-e-sabā kī zad pe sar-e-rahguzār-e-shauq 
maiñ bhī 'nasīr' ghar ke charāġhoñ ke saath huuñ 