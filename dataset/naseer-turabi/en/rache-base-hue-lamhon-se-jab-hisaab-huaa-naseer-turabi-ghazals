
rache-base hue lamhoñ se jab hisāb huā 
ga.e dinoñ kī rutoñ kā ziyāñ savāb huā 
guzar gayā to pas-e-mauj be-kanārī thī 
Thahar gayā to vo dariyā mujhe sarāb huā 
supurdagī ke taqāze kahāñ kahāñ se paḌhūñ 
hunar ke baab meñ paikar tirā kitāb huā 
har aarzū mirī āñkhoñ kī raushnī Thahrī 
charāġh soch meñ gum haiñ ye kyā azaab huā 
kuchh ajnabī se lage āshnā darīche bhī 
kiran kiran jo ujāloñ kā ehtisāb huā 
vo yaḳh-mizāj rahā fāsloñ ke rishtoñ se 
magar gale se lagāyā to aab aab huā 
vo peḌ jis ke tale ruuh gungunātī thī 
usī kī chhāñv se ab mujh ko ijtināb huā 
in āñdhiyoñ meñ kise mohlat-e-qayām yahāñ 
ki ek ḳhema-e-jāñ thā so be-tanāb huā 
salīb-e-sañg ho yā pairahan ke rañg 'nasīr' 
hamāre naam se kyā kyā na intisāb huā 