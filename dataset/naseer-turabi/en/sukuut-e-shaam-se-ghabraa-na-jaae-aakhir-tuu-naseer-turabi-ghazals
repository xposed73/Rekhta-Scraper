
sukūt-e-shām se ghabrā na jaa.e āḳhir tū 
mire dayār se guzrī jo ai kiran phir tū 
libās-e-jāñ meñ nahīñ sho.alagī kā rañg magar 
jhulas rahā hai mire saath kyuuñ ba-zāhir tū 
vafā-e-vāda-o-paimāñ kā e'tibār bhī kyā 
ki maiñ to sāhab-e-īmāñ huuñ aur munkir tū 
mire vajūd meñ ik be-zabāñ samundar hai 
utar ke dekh safīne se merī ḳhātir tū 
maiñ shāḳh-e-sabz nahīñ mahram-e-sabā bhī nahīñ 
mire fareb meñ kyuuñ aa gayā hai taa.ir tū 
isī ummīd pe jalte haiñ rāstoñ meñ charāġh 
kabhī to lauT ke aa.egā ai musāfir tū 