
misl-e-sahrā hai rifāqat kā chaman bhī ab ke 
jal bujhā apne hī sho.aloñ meñ badan bhī ab ke 
ḳhār-o-ḳhas huuñ to sharar-ḳheziyāñ dekhūñ phir se 
aañkh le aa.ī hai ik aisī kiran bhī ab ke 
ham to vo phuul jo shāḳhoñ pe ye socheñ pahroñ 
kyuuñ sabā bhuul ga.ī apnā chalan bhī ab ke 
manziloñ tak nazar aatā hai shikastoñ kā ġhubār 
saath detī nahīñ aise meñ thakan bhī ab ke 
munsalik ek hī rishte meñ na ho jaa.e kahīñ 
tire māthe tire bistar kī shikan bhī ab ke 
be-gunāhī ke libāde ko utāro bhī 'nasīr' 
raas aa jaa.e agar jurm-e-suḳhan bhī ab ke 