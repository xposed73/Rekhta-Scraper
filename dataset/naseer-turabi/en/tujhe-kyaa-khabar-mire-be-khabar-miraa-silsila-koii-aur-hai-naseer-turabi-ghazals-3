
tujhe kyā ḳhabar mire be-ḳhabar mirā silsila koī aur hai 
jo mujhī ko mujh se baham kare vo gurez-pā koī aur hai 
mire mausamoñ ke bhī taur the mire barg-o-bār hī aur the 
magar ab ravish hai alag koī magar ab havā koī aur hai 
yahī shahr shahr-e-qarār hai to dil-e-shikasta kī ḳhair ho 
mirī aas hai kisī aur se mujhe pūchhtā koī aur hai 
ye vo mājrā-e-firāq hai jo mohabbatoñ se na khul sakā 
ki mohabbatoñ hī ke darmiyāñ sabab-e-jafā koī aur hai 
haiñ mohabbatoñ kī amānateñ yahī hijrateñ yahī qurbateñ 
diye bām-o-dar kisī aur ne to rahā basā koī aur hai 
ye fazā ke rañg khule khule isī pesh-o-pas ke haiñ silsile 
abhī ḳhush-navā koī aur thā abhī par-kushā koī aur hai 
dil-e-zūd-ranj na kar gila kisī garm o sard raqīb kā 
ruḳh-e-nā-sazā to hai rū-ba-rū pas-e-nā-sazā koī aur hai 
bahut aa.e hamdam o chāra-gar jo numūd-o-nām ke ho ga.e 
jo zavāl-e-ġham kā bhī ġham kare vo ḳhush-āshnā koī aur hai 
ye 'nasīr' shām-e-supurdagī kī udaas udaas sī raushnī 
ba-kanār-e-gul zarā dekhnā ye tumhī ho yā koī aur hai 