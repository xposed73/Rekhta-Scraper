
maiñ chup rahā ki zahr yahī mujh ko raas thā 
vo sañg-e-lafz pheñk ke kitnā udaas thā 
aksar mirī qabā pe hañsī aa ga.ī jise 
kal mil gayā to vo bhī darīda-libās thā 
maiñ DhūñDhtā thā duur ḳhalāoñ meñ ek jism 
chehroñ kā ik hujūm mire ās-pās thā 
tum ḳhush the pattharoñ ko ḳhudā jaan ke magar 
mujh ko yaqīn hai vo tumhārā qayās thā 
baḳhshā hai jis ne ruuh ko zaḳhmoñ kā pairahan 
'mohsin' vo shaḳhs kitnā tabī.at-shanās thā 