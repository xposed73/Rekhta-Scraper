
ujaḌ ujaḌ ke sañvartī hai tere hijr kī shaam 
na pūchh kaise guzartī hai tere hijr kī shaam 
ye barg barg udāsī bikhar rahī hai mirī 
ki shāḳh shāḳh utartī hai tere hijr kī shaam 
ujaaḌ ghar meñ koī chāñd kab utartā hai 
savāl mujh se ye kartī hai tere hijr kī shaam 
mire safar meñ ik aisā bhī moḌ aatā hai 
jab apne aap se Dartī hai tere hijr kī shaam 
bahut aziiz haiñ dil ko ye zaḳhm zaḳhm ruteñ 
inhī rutoñ meñ nikhartī hai tere hijr kī shaam 
ye merā dil ye sarāsar nigār-ḳhāna-e-ġham 
sadā isī meñ utartī hai tere hijr kī shaam 
jahāñ jahāñ bhī mileñ terī qurbatoñ ke nishāñ 
vahāñ vahāñ se ubhartī hai tere hijr kī shaam 
ye hādisa tujhe shāyad udaas kar degā 
ki mere saath hī martī hai tere hijr kī shaam 