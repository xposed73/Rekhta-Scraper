
ham jo pahuñche sar-e-maqtal to ye manzar dekhā 
sab se ūñchā thā jo sar nok-e-sināñ par dekhā 
ham se mat pūchh ki kab chāñd ubhartā hai yahāñ 
ham ne sūraj bhī tire shahr meñ aa kar dekhā 
aise lipTe haiñ dar-o-bām se ab ke jaise 
hādsoñ ne baḌī muddat meñ mirā ghar dekhā 
ab ye sochā hai ki auroñ kā kahā māneñge 
apnī āñkhoñ pe bharosā to bahut kar dekhā 
ek ik pal meñ utartā rahā sadiyoñ kā azaab 
hijr kī raat guzārī hai ki mahshar dekhā 
mujh se mat pūchh mirī tishna-labī ke tevar 
ret chamkī to ye samjho ki samundar dekhā 
dukh hī aisā thā ki 'mohsin' huā gum-sum varna 
ġham chhupā kar use hañste hue aksar dekhā 