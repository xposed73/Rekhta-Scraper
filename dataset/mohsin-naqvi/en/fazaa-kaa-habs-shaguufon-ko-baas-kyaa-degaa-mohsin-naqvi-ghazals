
fazā kā habs shagūfoñ ko baas kyā degā 
badan-darīda kisī ko libās kyā degā 
ye dil ki qahat-e-anā se ġharīb Thahrā hai 
mirī zabāñ ko zar-e-iltimās kyā degā 
jo de sakā na pahāḌoñ ko barf kī chādar 
vo merī bāñjh zamīñ ko kapās kyā degā 
ye shahr yuuñ bhī to dahshat bharā nagar hai yahāñ 
diloñ kā shor havā ko hirās kyā degā 
vo zaḳhm de ke mujhe hausla bhī detā hai 
ab is se baḌh ke tabī.at-shanās kyā degā 
jo apnī zaat se bāhar na aa sakā ab tak 
vo pattharoñ ko matā-e-havās kyā degā 
vo mere ashk bujhā.egā kis tarah 'mohsin' 
samundaroñ ko vo sahrā kī pyaas kyā degā 