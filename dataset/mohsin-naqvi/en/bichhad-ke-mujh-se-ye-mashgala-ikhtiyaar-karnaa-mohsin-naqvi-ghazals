
bichhaḌ ke mujh se ye mashġhala iḳhtiyār karnā 
havā se Darnā bujhe charāġhoñ se pyaar karnā 
khulī zamīnoñ meñ jab bhī sarsoñ ke phuul mahkeñ 
tum aisī rut meñ sadā mirā intizār karnā 
jo log chāheñ to phir tumheñ yaad bhī na aa.eñ 
kabhī kabhī tum mujhe bhī un meñ shumār karnā 
kisī ko ilzām-e-bevafā.ī kabhī na denā 
mirī tarah apne aap ko sogvār karnā 
tamām va.ade kahāñ talak yaad rakh sakoge 
jo bhuul jaa.eñ vo ahd bhī ustuvār karnā 
ye kis kī āñkhoñ ne bādaloñ ko sikhā diyā hai 
ki sīna-e-sañg se ravāñ ābshār karnā 
maiñ zindagī se na khul sakā is liye bhī 'mohsin' 
ki bahte paanī pe kab talak e'tibār karnā 