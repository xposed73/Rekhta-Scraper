
ma.arka ab ke huā bhī to phir aisā hogā 
tere dariyā pe mirī pyaas kā pahra hogā 
us kī āñkheñ tire chehre pe bahut boltī haiñ 
us ne palkoñ se tirā jism tarāshā hogā 
kitne jugnū isī ḳhvāhish meñ mire saath chale 
koī rasta tire ghar ko bhī to jaatā hogā 
maiñ bhī apne ko bhulā.e hue phirtā huuñ bahut 
aa.ina us ne bhī kuchh roz na dekhā hogā 
raat jal-thal mirī āñkhoñ meñ utar aayā thā 
sūrat-e-abr koī TuuT ke barsā hogā 
ye masīhā.ī use bhuul ga.ī hai 'mohsin' 
yā phir aisā hai mirā zaḳhm hī gahrā hogā 