
bhaḌkā.eñ mirī pyaas ko aksar tirī āñkheñ 
sahrā mirā chehrā hai samundar tirī āñkheñ 
phir kaun bhalā dād-e-tabassum unheñ degā 
ro.eñgī bahut mujh se bichhaḌ kar tirī āñkheñ 
ḳhālī jo huī shām-e-ġharībāñ kī hathelī 
kyā kyā na luTātī rahīñ gauhar terī āñkheñ 
bojhal nazar aatī haiñ ba-zāhir mujhe lekin 
khultī haiñ bahut dil meñ utar kar tirī āñkheñ 
ab tak mirī yādoñ se miTā.e nahīñ miTtā 
bhīgī huī ik shaam kā manzar tirī āñkheñ 
mumkin ho to ik taaza ġhazal aur bhī kah luuñ 
phir oḌh na leñ ḳhvāb kī chādar tirī āñkheñ 
maiñ sañg-sifat ek hī raste meñ khaḌā huuñ 
shāyad mujhe dekheñgī palaT kar tirī āñkheñ 
yuuñ dekhte rahnā use achchhā nahīñ 'mohsin' 
vo kāñch kā paikar hai to patthar tirī āñkheñ 