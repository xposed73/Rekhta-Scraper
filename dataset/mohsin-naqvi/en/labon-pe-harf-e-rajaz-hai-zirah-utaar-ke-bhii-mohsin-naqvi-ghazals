
laboñ pe harf-e-rajaz hai zirah utaar ke bhī 
maiñ jashn-e-fat.h manātā huuñ jañg haar ke bhī 
use lubhā na sakā mere ba.ad kā mausam 
bahut udaas lagā ḳhāl-o-ḳhad sañvār ke bhī 
ab ek pal kā taġhāful bhī sah nahīñ sakte 
ham ahl-e-dil kabhī aadī the intizār ke bhī 
vo lamha bhar kī kahānī ki umr bhar meñ kahī 
abhī to ḳhud se taqāze the iḳhtisār ke bhī 
zamīn oḌh lī ham ne pahuñch ke manzil par 
ki ham pe qarz the kuchh gard-e-rahguzār ke bhī 
mujhe na sun mire be-shakl ab dikhā.ī to de 
maiñ thak gayā huuñ fazā meñ tujhe pukār ke bhī 
mirī duā ko palaTnā thā phir udhar 'mohsin' 
bahut ujaaḌ the manzar ufuq se paar ke bhī 