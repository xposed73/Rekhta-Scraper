
ḳhud apne dil meñ ḳharāsheñ utārnā hoñgī 
abhī to jaag ke rāteñ guzārnā hoñgī 
tire liye mujhe hañs hañs ke bolnā hogā 
mire liye tujhe zulfeñ sañvārnā hoñgī 
tirī sadā se tujhī ko tarāshnā hogā 
havā kī chaap se shakleñ ubhārnā hoñgī 
abhī to terī tabī.at ko jītne ke liye 
dil o nigāh kī sharteñ bhī hārnā hoñgī 
tire visāl kī ḳhvāhish ke tez rañgoñ se 
tire firāq kī sub.heñ nikhārnā hoñgī 
ye shā.irī ye kitābeñ ye āyateñ dil kī 
nishāniyāñ ye sabhī tujh pe vārnā hoñgī 