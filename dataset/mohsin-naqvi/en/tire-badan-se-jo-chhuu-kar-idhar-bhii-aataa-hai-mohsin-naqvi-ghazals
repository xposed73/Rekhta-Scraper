
tire badan se jo chhū kar idhar bhī aatā hai 
misāl-e-rañg vo jhoñkā nazar bhī aatā hai 
tamām shab jahāñ jaltā hai ik udaas diyā 
havā kī raah meñ ik aisā ghar bhī aatā hai 
vo mujh ko TuuT ke chāhegā chhoḌ jā.egā 
mujhe ḳhabar thī use ye hunar bhī aatā hai 
ujaaḌ ban meñ utartā hai ek jugnū bhī 
havā ke saath koī ham-safar bhī aatā hai 
vafā kī kaun sī manzil pe us ne chhoḌā thā 
ki vo to yaad hameñ bhuul kar bhī aatā hai 
jahāñ lahū ke samundar kī had Thahartī hai 
vahīñ jazīra-e-lāl-o-guhar bhī aatā hai 
chale jo zikr farishtoñ kī pārsā.ī kā 
to zer-e-bahs maqām-e-bashar bhī aatā hai 
abhī sināñ ko sambhāle raheñ adū mere 
ki un safoñ meñ kahīñ merā sar bhī aatā hai 
kabhī kabhī mujhe milne bulandiyoñ se koī 
shuā-e-sub.h kī sūrat utar bhī aatā hai 
isī liye maiñ kisī shab na so sakā 'mohsin' 
vo māhtāb kabhī baam par bhī aatā hai 