
itnī muddat ba.ad mile ho 
kin sochoñ meñ gum phirte ho 
itne ḳhā.if kyuuñ rahte ho 
har aahaT se Dar jaate ho 
tez havā ne mujh se pūchhā 
ret pe kyā likhte rahte ho 
kaash koī ham se bhī pūchhe 
raat ga.e tak kyuuñ jaage ho 
meñ dariyā se bhī Dartā huuñ 
tum dariyā se bhī gahre ho 
kaun sī baat hai tum meñ aisī 
itne achchhe kyuuñ lagte ho 
pīchhe muḌ kar kyuuñ dekhā thā 
patthar ban kar kyā takte ho 
jaao jiit kā jashn manāo 
meñ jhūTā huuñ tum sachche ho 
apne shahar ke sab logoñ se 
merī ḳhātir kyuuñ uljhe ho 
kahne ko rahte ho dil meñ 
phir bhī kitne duur khaḌe ho 
raat hameñ kuchh yaad nahīñ thā 
raat bahut hī yaad aa.e ho 
ham se na pūchho hijr ke qisse 
apnī kaho ab tum kaise ho 
'mohsin' tum badnām bahut ho 
jaise ho phir bhī achchhe ho 