
maiñ dil pe jabr karūñgā tujhe bhulā dūñgā 
marūñgā ḳhud bhī tujhe bhī kaḌī sazā dūñgā 
ye tīrgī mire ghar kā hī kyuuñ muqaddar ho 
maiñ tere shahar ke saare diye bujhā dūñgā 
havā kā haath baTā.ūñgā har tabāhī meñ 
hare shajar se parinde maiñ ḳhud uḌā dūñgā 
vafā karūñgā kisī sogvār chehre se 
purānī qabr pe katba nayā sajā dūñgā 
isī ḳhayāl meñ guzrī hai shām-e-dard akasr 
ki dard had se baḌhegā to muskurā dūñgā 
tū āsmān kī sūrat hai gar paḌegā kabhī 
zamīñ huuñ maiñ bhī magar tujh ko aasrā dūñgā 
baḌhā rahī haiñ mire dukh nishāniyāñ terī 
maiñ tere ḳhat tirī tasvīr tak jalā dūñgā 
bahut dinoñ se mirā dil udaas hai 'mohsin' 
is aa.ine ko koī aks ab nayā dūñgā 