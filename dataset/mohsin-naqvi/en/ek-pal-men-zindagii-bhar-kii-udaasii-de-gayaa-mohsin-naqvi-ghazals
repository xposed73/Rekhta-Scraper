
ek pal meñ zindagī bhar kī udāsī de gayā 
vo judā hote hue kuchh phuul baasī de gayā 
noch kar shāḳhoñ ke tan se ḳhushk pattoñ kā libās 
zard mausam bāñjh-rut ko be-libāsī de gayā 
sub.h ke taare mirī pahlī duā tere liye 
tū dil-e-be-sabr ko taskīñ zarā sī de gayā 
log malboñ meñ dabe saa.e bhī dafnāne lage 
zalzala ahl-e-zamīñ ko bad-havāsī de gayā 
tund jhoñke kī ragoñ meñ ghol kar apnā dhuāñ 
ik diyā andhī havā ko ḳhud-shanāsī de gayā 
le gayā 'mohsin' vo mujh se abr bantā āsmāñ 
us ke badle meñ zamīñ sadiyoñ kī pyāsī de gayā 