
zikr-e-shab-e-firāq se vahshat use bhī thī 
merī tarah kisī se mohabbat use bhī thī 
mujh ko bhī shauq thā na.e chehroñ kī diid kā 
rasta badal ke chalne kī aadat use bhī thī 
is raat der tak vo rahā mahv-e-guftugū 
masrūf maiñ bhī kam thā farāġhat use bhī thī 
mujh se bichhaḌ ke shahr meñ ghul-mil gayā vo shaḳhs 
hālāñki shahr-bhar se adāvat use bhī thī 
vo mujh se baḌh ke zabt kā aadī thā jī gayā 
varna har ek saañs qayāmat use bhī thī 
suntā thā vo bhī sab se purānī kahāniyāñ 
shāyad rafāqatoñ kī zarūrat use bhī thī 
tanhā huā safar meñ to mujh pe khulā ye bhed 
saa.e se pyaar dhuup se nafrat use bhī thī 
'mohsin' maiñ us se kah na sakā yuuñ bhī haal dil 
darpesh ek taaza musībat use bhī thī 