
azāb-e-dīd meñ āñkheñ lahū lahū kar ke 
maiñ sharmsār huā terī justujū kar ke 
khañDar kī tah se burīda-badan saroñ ke sivā 
milā na kuchh bhī ḳhazānoñ kī aarzū kar ke 
sunā hai shahar meñ zaḳhmī diloñ kā mela hai 
chaleñge ham bhī magar pairahan rafū kar ke 
masāfat-e-shab-e-hijrāñ ke ba.ad bhed khulā 
havā dukhī hai charāġhoñ kī aabrū kar ke 
zamīñ kī pyaas usī ke lahū ko chaaT ga.ī 
vo ḳhush huā thā samundar ko aabjū kar ke 
ye kis ne ham se lahū kā ḳhirāj phir māñgā 
abhī to so.e the maqtal ko surḳh-rū kar ke 
julūs-e-ahl-e-vafā kis ke dar pe pahuñchā hai 
nishān-e-tauq-e-vafā zīnat-e-gulū kar ke 
ujaaḌ rut ko gulābī banā.e rakhtī hai 
hamārī aañkh tirī diid se vuzū kar ke 
koī to habs-e-havā se ye pūchhtā 'mohsin' 
milā hai kyā use kaliyoñ ko be-numū kar ke 