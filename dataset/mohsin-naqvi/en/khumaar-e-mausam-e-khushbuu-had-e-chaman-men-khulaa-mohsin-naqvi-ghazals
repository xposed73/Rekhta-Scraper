
ḳhumār-e-mausam-e-ḳhushbū had-e-chaman meñ khulā 
mirī ġhazal kā ḳhazāna tire badan meñ khulā 
tum us kā husn kabhī us kī bazm meñ dekho 
ki māhtāb sadā shab ke pairahan meñ khulā 
ajab nasha thā magar us kī baḳhshish-e-lab meñ 
ki yuuñ to ham se bhī kyā kyā na vo suḳhan meñ khulā 
na pūchh pahlī mulāqāt meñ mizāj us kā 
vo rañg rañg meñ simTā kiran kiran meñ khulā 
badan kī chaap nigah kī zabāñ bhī hotī hai 
ye bhed ham pe magar us kī anjuman meñ khulā 
ki jaise abr havā kī girah se khul jaa.e 
safar kī shaam mirā mehrbāñ thakan meñ khulā 
kahūñ maiñ kis se nishānī thī kis masīhā kī 
vo ek zaḳhm ki 'mohsin' mire kafan meñ khulā 