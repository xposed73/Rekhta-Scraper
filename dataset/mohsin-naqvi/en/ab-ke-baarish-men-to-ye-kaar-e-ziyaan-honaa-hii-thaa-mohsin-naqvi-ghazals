
ab ke bārish meñ to ye kār-e-ziyāñ honā hī thā 
apnī kachchī bastiyoñ ko be-nishāñ honā hī thā 
kis ke bas meñ thā havā kī vahshatoñ ko roknā 
barg-e-gul ko ḳhaak sho.ale ko dhuāñ honā hī thā 
jab koī samt-e-safar tai thī na hadd-e-rahguzar 
ai mire rah-rau safar to rā.egāñ honā hī thā 
mujh ko ruknā thā use jaanā thā agle moḌ tak 
faisla ye us ke mere darmiyāñ honā hī thā 
chāñd ko chalnā thā bahtī sīpiyoñ ke saath saath 
mo.ajiza ye bhī tah-e-āb-e-ravāñ honā hī thā 
maiñ na.e chehroñ pe kahtā thā na.ī ġhazleñ sadā 
merī is aadat se us ko bad-gumāñ honā hī thā 
shahr se bāhar kī vīrānī basānā thī mujhe 
apnī tanhā.ī pe kuchh to mehrbāñ honā hī thā 
apnī āñkheñ dafn karnā thiiñ ġhubār-e-ḳhāk meñ 
ye sitam bhī ham pe zer-e-āsmāñ honā hī thā 
be-sadā bastī kī rasmeñ thiiñ yahī 'mohsin' mire 
maiñ zabāñ rakhtā thā mujh ko be-zabāñ honā hī thā 