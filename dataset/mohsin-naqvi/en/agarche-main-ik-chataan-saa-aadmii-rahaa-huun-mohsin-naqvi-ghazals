
agarche maiñ ik chaTān sā aadmī rahā huuñ 
magar tire ba.ad hausla hai ki jī rahā huuñ 
vo reza reza mire badan meñ utar rahā hai 
maiñ qatra qatra usī kī āñkhoñ ko pī rahā huuñ 
tirī hathelī pe kis ne likkhā hai qatl merā 
mujhe to lagtā hai maiñ tirā dost bhī rahā huuñ 
khulī haiñ āñkheñ magar badan hai tamām patthar 
koī batā.e maiñ mar chukā huuñ ki jī rahā huuñ 
kahāñ milegī misāl merī sitamgarī kī 
ki maiñ gulāboñ ke zaḳhm kāñToñ se sī rahā huuñ 
na pūchh mujh se ki shahr vāloñ kā haal kyā thā 
ki maiñ to ḳhud apne ghar meñ bhī do ghaḌī rahā huuñ 
milā to biite dinoñ kā sach us kī aañkh meñ thā 
vo āshnā jis se muddatoñ ajnabī rahā huuñ 
bhulā de mujh ko ki bevafā.ī bajā hai lekin 
gañvā na mujh ko ki maiñ tirī zindagī rahā huuñ 
vo ajnabī ban ke ab mile bhī to kyā hai 'mohsin' 
ye naaz kam hai ki maiñ bhī us kā kabhī rahā huuñ 