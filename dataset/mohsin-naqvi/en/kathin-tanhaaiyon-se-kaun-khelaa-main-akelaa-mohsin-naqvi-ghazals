
kaThin tanhā.iyoñ se kaun khelā maiñ akelā 
bharā ab bhī mire gaañv kā mela maiñ akelā 
bichhaḌ kar tujh se maiñ shab bhar na soyā kaun royā 
ba-juz mere ye dukh bhī kis ne jhelā maiñ akelā 
ye be-āvāz banjar ban ke baasī ye udāsī 
ye dahshat kā safar jañgal ye bela maiñ akelā 
maiñ dekhūñ kab talak manzar suhāne sab purāne 
vahī duniyā vahī dil kā jhamelā maiñ akelā 
vo jis ke ḳhauf se sahrā sidhāre log saare 
guzarne ko hai tūfāñ kā vo relā maiñ akelā 