
ab vo tūfāñ hai na vo shor havāoñ jaisā 
dil kā aalam hai tire ba.ad ḳhalāoñ jaisā 
kaash duniyā mire ehsās ko vāpas kar de 
ḳhāmushī kā vahī andāz sadāoñ jaisā 
paas rah kar bhī hamesha vo bahut duur milā 
us kā andāz-e-taġhāful thā ḳhudāoñ jaisā 
kitnī shiddat se bahāroñ ko thā ehsās-e-ma.āl 
phuul khil kar bhī rahā zard ḳhizāoñ jaisā 
kyā qayāmat hai ki duniyā use sardār kahe 
jis kā andāz-e-suḳhan bhī ho gadāoñ jaisā 
phir tirī yaad ke mausam ne jagā.e mahshar 
phir mire dil meñ uThā shor havāoñ jaisā 
bārhā ḳhvāb meñ pā kar mujhe pyāsā 'mohsin' 
us kī zulfoñ ne kiyā raqs ghaTāoñ jaisā 