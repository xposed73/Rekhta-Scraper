
پھرے راہ سے وہ یہاں آتے آتے 
اجل مر رہی تو کہاں آتے آتے 
نہ جانا کہ دنیا سے جاتا ہے کوئی 
بہت دیر کی مہرباں آتے آتے 
سنا ہے کہ آتا ہے سر نامہ بر کا 
کہاں رہ گیا ارمغاں آتے آتے 
یقیں ہے کہ ہو جائے آخر کو سچی 
مرے منہ میں تیری زباں آتے آتے 
سنانے کے قابل جو تھی بات ان کو 
وہی رہ گئی درمیاں آتے آتے 
مجھے یاد کرنے سے یہ مدعا تھا 
نکل جائے دم ہچکیاں آتے آتے 
ابھی سن ہی کیا ہے جو بیباکیاں ہوں 
انہیں آئیں گی شوخیاں آتے آتے 
کلیجا مرے منہ کو آئے گا اک دن 
یوں ہی لب پر آہ و فغاں آتے آتے 
چلے آتے ہیں دل میں ارمان لاکھوں 
مکاں بھر گیا میہماں آتے آتے 
نتیجہ نہ نکلا تھکے سب پیامی 
وہاں جاتے جاتے یہاں آتے آتے 
تمہارا ہی مشتاق دیدار ہوگا 
گیا جان سے اک جواں آتے آتے 
تری آنکھ پھرتے ہی کیسا پھرا ہے 
مری راہ پر آسماں آتے آتے 
پڑا ہے بڑا پیچ پھر دل لگی میں 
طبیعت رکی ہے جہاں آتے آتے 
مرے آشیاں کے تو تھے چار تنکے 
چمن اڑ گیا آندھیاں آتے آتے 
کسی نے کچھ ان کو ابھارا تو ہوتا 
نہ آتے نہ آتے یہاں آتے آتے 
قیامت بھی آتی تھی ہم راہ اس کے 
مگر رہ گئی ہم عناں آتے آتے 
بنا ہے ہمیشہ یہ دل باغ و صحرا 
بہار آتے آتے خزاں آتے آتے 
نہیں کھیل اے داغؔ یاروں سے کہہ دو 
کہ آتی ہے اردو زباں آتے آتے 