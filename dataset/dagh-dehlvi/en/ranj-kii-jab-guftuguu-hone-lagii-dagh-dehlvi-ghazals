
ranj kī jab guftugū hone lagī 
aap se tum tum se tū hone lagī 
chāhiye paiġhām-bar donoñ taraf 
lutf kyā jab dū-ba-dū hone lagī 
merī rusvā.ī kī naubat aa ga.ī 
un kī shohrat kū-ba-kū hone lagī 
hai tirī tasvīr kitnī be-hijāb 
har kisī ke rū-ba-rū hone lagī 
ġhair ke hote bhalā ai shām-e-vasl 
kyuuñ hamāre rū-ba-rū hone lagī 
nā-ummīdī baḌh ga.ī hai is qadar 
aarzū kī aarzū hone lagī 
ab ke mil kar dekhiye kyā rañg ho 
phir hamārī justujū hone lagī 
'dāġh' itrā.e hue phirte haiñ aaj 
shāyad un kī aabrū hone lagī 