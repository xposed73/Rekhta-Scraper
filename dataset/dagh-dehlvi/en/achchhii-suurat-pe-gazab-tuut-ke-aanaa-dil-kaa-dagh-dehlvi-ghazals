
achchhī sūrat pe ġhazab TuuT ke aanā dil kā 
yaad aatā hai hameñ haa.e zamānā dil kā 
tum bhī muñh chuum lo be-sāḳhta pyaar aa jaa.e 
maiñ sunā.ūñ jo kabhī dil se fasānā dil kā 
nigah-e-yār ne kī ḳhāna-ḳharābī aisī 
na Thikānā hai jigar kā na Thikānā dil kā 
puurī mehñdī bhī lagānī nahīñ aatī ab tak 
kyūñkar aayā tujhe ġhairoñ se lagānā dil kā 
ġhuncha-e-gul ko vo muTThī meñ liye aate the 
maiñ ne pūchhā to kiyā mujh se bahānā dil kā 
in hasīnoñ kā laḌakpan hī rahe yā allāh 
hosh aatā hai to aatā hai satānā dil kā 
de ḳhudā aur jagah siina o pahlū ke sivā 
ki bure vaqt meñ ho jaa.e Thikānā dil kā 
merī āġhosh se kyā hī vo taḌap kar nikle 
un kā jaanā thā ilāhī ki ye jaanā dil kā 
nigah-e-sharm ko be-tāb kiyā kaam kiyā 
rañg laayā tirī āñkhoñ meñ samānā dil kā 
uñgliyāñ tār-e-garebāñ meñ ulajh jaatī haiñ 
saḳht dushvār hai hāthoñ se dabānā dil kā 
huur kī shakl ho tum nuur ke putle ho tum 
aur is par tumheñ aatā hai jalānā dil kā 
chhoḌ kar us ko tirī bazm se kyūñkar jā.ūñ 
ik janāze kā uThānā hai uThānā dil kā 
be-dilī kā jo kahā haal to farmāte haiñ 
kar liyā tū ne kahīñ aur Thikānā dil kā 
ba.ad muddat ke ye ai 'dāġh' samajh meñ aayā 
vahī daanā hai kahā jis ne na maanā dil kā 