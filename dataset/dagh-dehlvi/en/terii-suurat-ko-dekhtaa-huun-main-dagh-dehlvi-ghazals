
terī sūrat ko dekhtā huuñ maiñ 
us kī qudrat ko dekhtā huuñ maiñ 
jab huī sub.h aa ga.e nāseh 
unhīñ hazrat ko dekhtā huuñ maiñ 
vo musībat sunī nahīñ jaatī 
jis musībat ko dekhtā huuñ maiñ 
dekhne aa.e haiñ jo merī nabz 
un kī sūrat ko dekhtā huuñ maiñ 
maut mujh ko dikhā.ī detī hai 
jab tabī.at ko dekhtā huuñ maiñ 
shab-e-furqat uThā uThā kar sar 
sub.h-e-ishrat ko dekhtā huuñ maiñ 
duur baiThā huā sar-e-mahfil 
rañg-e-sohbat ko dekhtā huuñ maiñ 
har musībat hai be-mazā shab-e-ġham 
aafat aafat ko dekhtā huuñ maiñ 
na mohabbat ko jānte ho tum 
na muravvat ko dekhtā huuñ maiñ 
koī dushman ko yuuñ na dekhegā 
jaise qismat ko dekhtā huuñ maiñ 
hashr meñ 'dāġh' koī dost nahīñ 
saarī ḳhilqat ko dekhtā huuñ maiñ 