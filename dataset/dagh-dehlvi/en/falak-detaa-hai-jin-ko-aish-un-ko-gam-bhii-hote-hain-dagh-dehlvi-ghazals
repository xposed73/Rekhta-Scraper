
falak detā hai jin ko aish un ko ġham bhī hote haiñ 
jahāñ bajte haiñ naqqāre vahīñ mātam bhī hote haiñ 
gile shikve kahāñ tak hoñge aadhī raat to guzrī 
pareshāñ tum bhī hote ho pareshāñ ham bhī hote haiñ 
jo rakkhe chārāgar kāfūr duunī aag lag jaa.e 
kahīñ ye zaḳhm-e-dil sharminda-e-marham bhī hote haiñ 
vo āñkheñ sāmrī-fan haiñ vo lab īsā-nafas dekho 
mujhī par sehr hote haiñ mujhī par dam bhī hote haiñ 
zamāna dostī par in hasīnoñ kī na itrā.e 
ye ālam-dost aksar dushman-e-ālam bhī hote haiñ 
ba-zāhir rahnumā haiñ aur dil meñ bad-gumānī hai 
tire kūche meñ jo jaatā hai aage ham bhī hote haiñ 
hamāre āñsuoñ kī ābdārī aur hī kuchh hai 
ki yuuñ hone ko raushan gauhar-e-shabnam bhī hote haiñ 
ḳhudā ke ghar meñ kyā hai kaam zāhid bāda-ḳhvāroñ kā 
jinheñ miltī nahīñ vo tishna-e-zamzam bhī hote haiñ 
hamāre saath hī paidā huā hai ishq ai nāseh 
judā.ī kis tarah se ho judā tavām bhī hote haiñ 
nahīñ ghaTtī shab-e-furqat bhī aksar ham ne dekhā hai 
jo baḌh jaate haiñ had se vo hī ghaT kar kam bhī hote haiñ 
bachā.ūñ pairahan kyā chārāgar maiñ dast-e-vahshat se 
kahīñ aise garebāñ dāman-e-maryam bhī hote haiñ 
tabī.at kī kajī hargiz miTā.e se nahīñ miTtī 
kabhī sīdhe tumhāre gesu-e-pur-ḳham bhī hote haiñ 
jo kahtā huuñ ki martā huuñ to farmāte haiñ mar jaao 
jo ġhash aatā hai to mujh par hazāroñ dam bhī hote haiñ 
kisī kā vāda-e-dīdār to ai 'dāġh' bar-haq hai 
magar ye dekhiye dil-shād us din ham bhī hote haiñ 