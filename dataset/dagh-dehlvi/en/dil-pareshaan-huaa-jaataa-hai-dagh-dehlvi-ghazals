
dil pareshān huā jaatā hai 
aur sāmān huā jaatā hai 
ḳhidmat-e-pīr-e-muġhāñ kar zāhid 
tū ab insān huā jaatā hai 
maut se pahle mujhe qatl karo 
us kā ehsān huā jaatā hai 
lazzat-e-ishq ilāhī miT jaa.e 
dard armān huā jaatā hai 
dam zarā lo ki mirā dam tum par 
abhī qurbān huā jaatā hai 
girya kyā zabt karūñ ai nāseh 
ashk paimān huā jaatā hai 
bevafā.ī se bhī rafta rafta 
vo mirī jaan huā jaatā hai 
arsa-e-hashr meñ vo aa pahuñche 
saaf maidān huā jaatā hai 
madad ai himmat-e-dushvār-pasañd 
kaam āsān huā jaatā hai 
chhā.ī jaatī hai ye vahshat kaisī 
ghar bayābān huā jaatā hai 
shikva sun aañkh milā kar zālim 
kyuuñ pashemān huā jaatā hai 
ātish-e-shauq bujhī jaatī hai 
ḳhaak armān huā jaatā hai 
uzr jaane meñ na kar ai qāsid 
tū bhī nādān huā jaatā hai 
muztarib kyuuñ na hoñ armāñ dil meñ 
qaid mehmān huā jaatā hai 
'dāġh' ḳhāmosh na lag jaa.e nazar 
sher dīvān huā jaatā hai 