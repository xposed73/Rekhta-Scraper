
aap kā e'tibār kaun kare 
roz kā intizār kaun kare 
zikr-e-mehr-o-vafā to ham karte 
par tumheñ sharmsār kaun kare 
ho jo us chashm-e-mast se be-ḳhud 
phir use hoshiyār kaun kare 
tum to ho jaan ik zamāne kī 
jaan tum par nisār kaun kare 
āfat-e-rozgār jab tum ho 
shikva-e-rozgār kaun kare 
apnī tasbīh rahne de zāhid 
daana daana shumār kaun kare 
hijr meñ zahr khā ke mar jā.ūñ 
maut kā intizār kaun kare 
aañkh hai tark-e-zulf hai sayyād 
dekheñ dil kā shikār kaun kare 
va.ada karte nahīñ ye kahte haiñ 
tujh ko ummīd-vār kaun kare 
'dāġh' kī shakl dekh kar bole 
aisī sūrat ko pyaar kaun kare 