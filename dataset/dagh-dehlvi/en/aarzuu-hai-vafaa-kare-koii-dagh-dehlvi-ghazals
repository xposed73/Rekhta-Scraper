
aarzū hai vafā kare koī 
jī na chāhe to kyā kare koī 
gar maraz ho davā kare koī 
marne vaale kā kyā kare koī 
koste haiñ jale hue kyā kyā 
apne haq meñ duā kare koī 
un se sab apnī apnī kahte haiñ 
merā matlab adā kare koī 
chaah se aap ko to nafrat hai 
mujh ko chāhe ḳhudā kare koī 
us gile ko gila nahīñ kahte 
gar maze kā gilā kare koī 
ye milī daad rañj-e-furqat kī 
aur dil kā kahā kare koī 
tum sarāpā ho sūrat-e-tasvīr 
tum se phir baat kyā kare koī 
kahte haiñ ham nahīñ ḳhudā-e-karīm 
kyuuñ hamārī ḳhatā kare koī 
jis meñ lākhoñ baras kī hūreñ hoñ 
aisī jannat ko kyā kare koī 
is jafā par tumheñ tamannā hai 
ki mirī iltijā kare koī 
muñh lagāte hī 'dāġh' itrāyā 
lutf hai phir jafā kare koī 