
saaf kab imtihān lete haiñ 
vo to dam de ke jaan lete haiñ 
yuuñ hai manzūr ḳhāna-vīrānī 
mol merā makān lete haiñ 
tum taġhāful karo raqīboñ se 
jānñe vaale jaan lete haiñ 
phir na aanā agar koī bheje 
nāma-bar se zabān lete haiñ 
ab bhī gir paḌ ke zof se naale 
sātvāñ āsmān lete haiñ 
tere ḳhanjar se bhī to ai qātil 
nok kī nau-javān lete haiñ 
apne bismil kā sar hai zaanū par 
kis mohabbat se jaan lete haiñ 
ye sunā hai mire liye talvār 
ik mire mehrbān lete haiñ 
ye na kah ham se tere muñh meñ ḳhaak 
is meñ terī zabān lete haiñ 
kaun jaatā hai us galī meñ jise 
duur se pāsbān lete haiñ 
manzil-e-shauq tai nahīñ hotī 
Thekiyāñ nā-tavān lete haiñ 
kar guzarte haiñ ho burī ki bhalī 
dil meñ jo kuchh vo Thaan lete haiñ 
vo jhagaḌte haiñ jab raqīboñ se 
biich meñ mujh ko saan lete haiñ 
zid har ik baat par nahīñ achchhī 
dost kī dost maan lete haiñ 
musta.id ho ke ye kaho to sahī 
aa.iye imtihān lete haiñ 
'dāġh' bhī hai ajiib sehr-bayāñ 
baat jis kī vo maan lete haiñ 