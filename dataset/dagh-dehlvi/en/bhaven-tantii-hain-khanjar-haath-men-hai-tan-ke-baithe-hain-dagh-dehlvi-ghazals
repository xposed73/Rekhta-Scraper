
bhaveñ tantī haiñ ḳhanjar haath meñ hai tan ke baiThe haiñ 
kisī se aaj bigḌī hai ki vo yuuñ ban ke baiThe haiñ 
diloñ par saikḌoñ sikke tire joban ke baiThe haiñ 
kalejoñ par hazāroñ tiir is chitvan ke baiThe haiñ 
ilāhī kyuuñ nahīñ uThtī qayāmat mājrā kyā hai 
hamāre sāmne pahlū meñ vo dushman ke baiThe haiñ 
ye gustāḳhī ye chheḌ achchhī nahīñ hai ai dil-e-nādāñ 
abhī phir ruuTh jā.eñge abhī to man ke baiThe haiñ 
asar hai jazb-e-ulfat meñ to khiñch kar aa hī jā.eñge 
hameñ parvā nahīñ ham se agar vo tan ke baiThe haiñ 
subuk ho jā.eñge gar jā.eñge vo bazm-e-dushman meñ 
ki jab tak ghar meñ baiThe haiñ vo lākhoñ man ke baiThe haiñ 
fusūñ hai yā duā hai yā muamma khul nahīñ saktā 
vo kuchh paḌhte hue aage mire madfan ke baiThe haiñ 
bahut royā huuñ maiñ jab se ye maiñ ne ḳhvāb dekhā hai 
ki aap aañsū bahāte sāmne dushman ke baiThe haiñ 
khaḌe hoñ zer-e-tūbā vo na dam lene ko dam bhar bhī 
jo hasrat-mand tere sāya-e-dāman ke baiThe haiñ 
talāsh-e-manzil-e-maqsad kī gardish uTh nahīñ saktī 
kamar khole hue raste meñ ham rahzan ke baiThe haiñ 
ye josh-e-girya to dekho ki jab furqat meñ royā huuñ 
dar o dīvār ik pal meñ mire madfan ke baiThe haiñ 
nigāh-e-shoḳh o chashm-e-shauq meñ dar-parda chhantī hai 
ki vo chilman meñ haiñ nazdīk ham chilman ke baiThe haiñ 
ye uThnā baiThnā mahfil meñ un kā rañg lā.egā 
qayāmat ban ke uTTheñge bhabūkā ban ke baiThe haiñ 
kisī kī shāmat aa.egī kisī kī jaan jā.egī 
kisī kī taak meñ vo baam par ban-Than ke baiThe haiñ 
qasam de kar unheñ ye pūchh lo tum rañg-Dhañg us ke 
tumhārī bazm meñ kuchh dost bhī dushman ke baiThe haiñ 
koī chhīñTā paḌe to 'dāġh' kalkatte chale jaa.eñ 
azīmābād meñ ham muntazir sāvan ke baiThe haiñ 