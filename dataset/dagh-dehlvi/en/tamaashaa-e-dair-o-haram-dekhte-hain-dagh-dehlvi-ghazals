
tamāshā-e-dair-o-haram dekhte haiñ 
tujhe har bahāne se ham dekhte haiñ 
hamārī taraf ab vo kam dekhte haiñ 
vo nazreñ nahīñ jin ko ham dekhte haiñ 
zamāne ke kyā kyā sitam dekhte haiñ 
hamīñ jānte haiñ jo ham dekhte haiñ 
phire but-kade se to ai ahl-e-ka.aba 
phir aa kar tumhāre qadam dekhte haiñ 
hameñ chashm-e-bīnā dikhātī hai sab kuchh 
vo andhe haiñ jo jām-e-jam dekhte haiñ 
na īmā-e-ḳhvāhish na iz.hār-e-matlab 
mire muñh ko ahl-e-karam dekhte haiñ 
kabhī toḌte haiñ vo ḳhanjar ko apne 
kabhī nabz-e-bismil meñ dam dekhte haiñ 
ġhanīmat hai chashm-e-taġhāful bhī un kī 
bahut dekhte haiñ jo kam dekhte haiñ 
ġharaz kyā ki samjheñ mire ḳhat kā mazmūñ 
vo unvān o tarz-e-raqam dekhte haiñ 
salāmat rahe dil burā hai ki achchhā 
hazāroñ meñ ye ek dam dekhte haiñ 
rahā kaun mahfil meñ ab aane vaalā 
vo chāroñ taraf dam-ba-dam dekhte haiñ 
udhar sharm haa.il idhar ḳhauf maane 
na vo dekhte haiñ na ham dekhte haiñ 
unheñ kyuuñ na ho dilrubā.ī se nafrat 
ki har dil meñ vo ġham alam dekhte haiñ 
nigahbāñ se bhī kyā huī bad-gumānī 
ab us ko tire saath kam dekhte haiñ 
hameñ 'dāġh' kyā kam hai ye sarfarāzī 
ki shāh-e-dakan ke qadam dekhte haiñ 