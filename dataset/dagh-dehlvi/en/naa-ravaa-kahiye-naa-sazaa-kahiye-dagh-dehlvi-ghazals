
nā-ravā kahiye nā-sazā kahiye 
kahiye kahiye mujhe burā kahiye 
tujh ko bad-ahd o bevafā kahiye 
aise jhūTe ko aur kyā kahiye 
dard dil kā na kahiye yā kahiye 
jab vo pūchhe mizāj kyā kahiye 
phir na rukiye jo mudda.ā kahiye 
ek ke ba.ad dūsrā kahiye 
aap ab merā muñh na khulvā.eñ 
ye na kahiye ki mudda.ā kahiye 
vo mujhe qatl kar ke kahte haiñ 
māntā hī na thā ye kyā kahiye 
dil meñ rakhne kī baat hai ġham-e-ishq 
is ko hargiz na barmalā kahiye 
tujh ko achchhā kahā hai kis kis ne 
kahne vāloñ ko aur kyā kahiye 
vo bhī sun leñge ye kabhī na kabhī 
hāl-e-dil sab se jā-ba-jā kahiye 
mujh ko kahiye burā na ġhair ke saath 
jo ho kahnā judā judā kahiye 
intihā ishq kī ḳhudā jaane 
dam-e-āḳhir ko ibtidā kahiye 
mere matlab se kyā ġharaz matlab 
aap apnā to mudda.ā kahiye 
aisī kashtī kā Dūbnā achchhā 
ki jo dushman ko nāḳhudā kahiye 
sabr furqat meñ aa hī jaatā hai 
par use der-āshnā kahiye 
aa ga.ī aap ko masīhā.ī 
marne vāloñ ko marhabā kahiye 
aap kā ḳhair-ḳhvāh mere sivā 
hai koī aur dūsrā kahiye 
haath rakh kar vo apne kānoñ par 
mujh se kahte haiñ mājrā kahiye 
hosh jaate rahe raqīboñ ke 
'dāġh' ko aur bā-vafā kahiye 