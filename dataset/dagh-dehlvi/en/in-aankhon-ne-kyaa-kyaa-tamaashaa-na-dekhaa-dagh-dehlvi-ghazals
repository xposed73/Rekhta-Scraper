
in āñkhoñ ne kyā kyā tamāshā na dekhā 
haqīqat meñ jo dekhnā thā na dekhā 
tujhe dekh kar vo duī uTh ga.ī hai 
ki apnā bhī saanī na dekhā na dekhā 
un āñkhoñ ke qurbān jā.ūñ jinhoñ ne 
hazāroñ hijāboñ meñ parvāna dekhā 
na himmat na qismat na dil hai na āñkheñ 
na DhūñDā na paayā na samjhā na dekhā 
marīzān-e-ulfat kī kyā be-kasī hai 
masīhā ko bhī chāra-farmā na dekhā 
bahut dard-mandoñ ko dekhā hai tū ne 
ye siina ye dil ye kalejā na dekhā 
vo kab dekh saktā hai us kī tajallī 
jis insān ne apnā hī jalvā na dekhā 
bahut shor sunte the is anjuman kā 
yahāñ aa ke jo kuchh sunā thā na dekhā 
safā.ī hai bāġh-e-mohabbat meñ aisī 
ki bād-e-sabā ne bhī tinkā na dekhā 
use dekh kar aur ko phir jo dekhe 
koī dekhne vaalā aisā na dekhā 
vo thā jalva-ārā magar tū ne muusā 
na dekhā na dekhā na dekhā na dekhā 
gayā kārvāñ chhoḌ kar mujh ko tanhā 
zarā mere aane kā rastā na dekhā 
kahāñ naqsh-e-avval kahāñ naqsh-e-sānī 
ḳhudā kī ḳhudā.ī meñ tujh sā na dekhā 
tirī yaad hai yā hai terā tasavvur 
kabhī 'dāġh' ko ham ne tanhā na dekhā 