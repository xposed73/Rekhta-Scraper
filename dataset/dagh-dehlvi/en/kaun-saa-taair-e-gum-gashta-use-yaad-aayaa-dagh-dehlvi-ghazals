
kaun sā tā.ir-e-gum-gashta use yaad aayā 
dekhtā bhāltā har shāḳh ko sayyād aayā 
mere qaabū meñ na pahroñ dil-e-nāshād aayā 
vo mirā bhūlne vaalā jo mujhe yaad aayā 
koī bhūlā huā andāz-e-sitam yaad aayā 
ki tabassum tujhe zālim dam-e-be-dād aayā 
laa.e haiñ log janāze kī tarah mahshar meñ 
kis musībat se tirā kushta-e-bedād aayā 
jazb-e-vahshat tire qurbān tirā kyā kahnā 
khiñch ke rag rag meñ mire nashtar-e-fassād aayā 
us ke jalve ko ġharaz kaun-o-makāñ se kyā thā 
daad lene ke liye husn-e-ḳhudā-dād aayā 
bastiyoñ se yahī āvāz chalī aatī hai 
jo kiyā tū ne vo aage tire farhād aayā 
dil-e-vīrāñ se raqīboñ ne murādeñ pā.īñ 
kaam kis kis ke mirā ḳhirman-e-barbād aayā 
ishq ke aate hī muñh par mire phūlī hai basant 
ho gayā zard ye shāgird jab ustād aayā 
ho gayā farz mujhe shauq kā daftar likhnā 
jab mire haath koī ḳhāma-e-faulād aayā 
iid hai qatl mirā ahl-e-tamāshā ke liye 
sab gale milne lage jab ki vo jallād aayā 
chain karte haiñ vahāñ ranj uThāne vaale 
kaam uqbā meñ hamārā dil-e-nāshād aayā 
dī shab-e-vasl mo.azzin ne azaañ pichhlī raat 
haa.e kam-baḳht ko kis vaqt ḳhudā yaad aayā 
mere naale ne sunā.ī hai kharī kis kis ko 
muñh farishtoñ pe ye gustāḳh ye āzād aayā 
ġham-e-jāved ne dī mujh ko mubārakbādī 
jab sunā ye ki unheñ sheva-e-bedād aayā 
maiñ tamannā-e-shahādat kā mazā bhuul gayā 
aaj is shauq se armān se jallād aayā 
shādiyāna jo diyā naala o shevan ne diyā 
jab mulāqāt ko nāshād kī nāshād aayā 
lījiye suniye ab afsāna-e-furqat mujh se 
aap ne yaad dilāyā to mujhe yaad aayā 
aap kī bazm meñ sab kuchh hai magar 'dāġh' nahīñ 
ham ko vo ḳhāna-ḳharāb aaj bahut yaad aayā 