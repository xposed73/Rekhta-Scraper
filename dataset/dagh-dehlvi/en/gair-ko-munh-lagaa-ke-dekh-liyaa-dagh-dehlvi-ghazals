
ġhair ko muñh lagā ke dekh liyā 
jhuuT sach aazmā ke dekh liyā 
un ke ghar 'dāġh' jā ke dekh liyā 
dil ke kahne meñ aa ke dekh liyā 
kitnī farhat-fazā thī bū-e-vafā 
us ne dil ko jalā ke dekh liyā 
kabhī ġhash meñ rahā shab-e-va.ada 
kabhī gardan uThā ke dekh liyā 
jins-e-dil hai ye vo nahīñ saudā 
har jagah se mañgā ke dekh liyā 
log kahte haiñ chup lagī hai tujhe 
hāl-e-dil bhī sunā ke dekh liyā 
jaao bhī kyā karoge mehr-o-vafā 
bār-hā aazmā ke dekh liyā 
zaḳhm-e-dil meñ nahīñ hai qatra-e-ḳhūñ 
ḳhuub ham ne dikhā ke dekh liyā 
idhar ā.īna hai udhar dil hai 
jis ko chāhā uThā ke dekh liyā 
un ko ḳhalvat-sarā meñ be-parda 
saaf maidān pā ke dekh liyā 
us ne sub.h-e-shab-e-visāl mujhe 
jaate jaate bhī aa ke dekh liyā 
tum ko hai vasl-e-ġhair se inkār 
aur jo ham ne aa ke dekh liyā 
'dāġh' ne ḳhuub āshiqī kā mazā 
jal ke dekhā jalā ke dekh liyā 