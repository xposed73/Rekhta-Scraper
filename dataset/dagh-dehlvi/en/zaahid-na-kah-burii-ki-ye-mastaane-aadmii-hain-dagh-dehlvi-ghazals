
zāhid na kah burī ki ye mastāne aadmī haiñ 
tujh ko lipaT paḌeñge dīvāne aadmī haiñ 
ġhairoñ kī dostī par kyuuñ e'tibār kiije 
ye dushmanī kareñge begāne aadmī haiñ 
jo aadmī pe guzrī vo ik sivā tumhāre 
kyā jī lagā ke sunte afsāne aadmī haiñ 
kyā jur.ateñ jo ham ko darbāñ tumhārā Toke 
kah do ki ye to jāne-pahchāne aadmī haiñ 
mai buuñd bhar pilā kar kyā hañs rahā hai saaqī 
bhar bhar ke piite āḳhir paimāne aadmī haiñ 
tum ne hamāre dil meñ ghar kar liyā to kyā hai 
ābād karte āḳhir vīrāne aadmī haiñ 
nāseh se koī kah de kiije kalām aisā 
hazrat ko tā ki koī ye jaane aadmī haiñ 
jab dāvar-e-qayāmat pūchhegā tum pe rakh kar 
kah deñge saaf ham to begāne aadmī haiñ 
maiñ vo bashar ki mujh se har aadmī ko nafrat 
tum sham.a vo ki tum par parvāne aadmī haiñ 
mahfil bharī huī hai saudā.iyoñ se us kī 
us ġhairat-e-parī par dīvāne aadmī haiñ 
shābāsh 'dāġh' tujh ko kyā teġh-e-ishq khaa.ī 
jī karte haiñ vahī jo mardāne aadmī haiñ 