
kahte haiñ jis ko huur vo insāñ tumhīñ to ho 
jaatī hai jis pe jaan mirī jaañ tumhīñ to ho 
matlab kī kah rahe haiñ vo daanā hamīñ to haiñ 
matlab kī pūchhte ho vo nādāñ tumhīñ to ho 
aatā hai bād-e-zulm tumhīñ ko to rahm bhī 
apne kiye se dil meñ pashemāñ tumhīñ to ho 
pachhtāoge bahut mire dil ko ujaaḌ kar 
is ghar meñ aur kaun hai mehmāñ tumhīñ to ho 
ik roz rañg lā.eñgī ye mehrbāniyāñ 
ham jānte the jaan ke ḳhvāhāñ tumhīñ to ho 
dildār o dil-fareb dil-āzār o dil-sitāñ 
lākhoñ meñ ham kaheñge ki haañ haañ tumhīñ to ho 
karte ho 'dāġh' duur se but-ḳhāne ko salām 
apnī tarah ke ek musalmāñ tumhīñ to ho 