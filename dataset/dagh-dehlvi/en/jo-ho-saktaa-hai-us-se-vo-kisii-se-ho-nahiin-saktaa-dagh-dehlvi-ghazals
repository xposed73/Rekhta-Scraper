
jo ho saktā hai us se vo kisī se ho nahīñ saktā 
magar dekho to phir kuchh aadmī se ho nahīñ saktā 
mohabbat meñ kare kyā kuchh kisī se ho nahīñ saktā 
mirā marnā bhī to merī ḳhushī se ho nahīñ saktā 
alag karnā raqīboñ kā ilāhī tujh ko āsāñ hai 
mujhe mushkil ki merī bekasī se ho nahīñ saktā 
kiyā hai vāda-e-fardā unhoñ ne dekhiye kyā ho 
yahāñ sabr o tahammul aaj hī se ho nahīñ saktā 
ye mushtāq-e-shahādat kis jagah jaa.eñ kise DhūñDeñ 
ki terā kaam qātil jab tujhī se ho nahīñ saktā 
lagā kar teġh qissa paak kījiye dād-ḳhvāhoñ kā 
kisī kā faisla kar munsifī se ho nahīñ saktā 
mirā dushman ba-zāhir chaar din ko dost hai terā 
kisī kā ho rahe ye har kisī se ho nahīñ saktā 
pursish kahoge kyā vahāñ jab yaañ ye sūrat hai 
adā ik harf-e-vāda nāzukī se ho nahīñ saktā 
na kahiye go ki hāl-e-dil magar rañg-āshnā haiñ ham 
ye zāhir aap kī kyā ḳhāmushī se ho nahīñ saktā 
kiyā jo ham ne zālim kyā karegā ġhair muñh kyā hai 
kare to sabr aisā aadmī se ho nahīñ saktā 
chaman meñ naaz bulbul ne kiyā jo apnī naale par 
chaTak kar ġhuncha bolā kyā kisī se ho nahīñ saktā 
nahīñ gar tujh pe qaabū dil hai par kuchh zor ho apnā 
karūñ kyā ye bhī to nā-tāqatī se ho nahīñ saktā 
na ronā hai tarīqe kā na hañsnā hai salīqe kā 
pareshānī meñ koī kaam jī se ho nahīñ saktā 
huā huuñ is qadar mahjūb arz-e-mudda.ā kar ke 
ki ab to uzr bhī sharmindagī se ho nahīñ saktā 
ġhazab meñ jaan hai kyā kiije badla rañj-e-furqat kā 
badī se kar nahīñ sakte ḳhushī se ho nahīñ saktā 
mazā jo iztirāb-e-shauq se āshiq ko hai hāsil 
vo taslīm o razā o bandagī se ho nahīñ saktā 
ḳhudā jab dost hai ai 'dāġh' kyā dushman se andesha 
hamārā kuchh kisī kī dushmanī se ho nahīñ saktā 