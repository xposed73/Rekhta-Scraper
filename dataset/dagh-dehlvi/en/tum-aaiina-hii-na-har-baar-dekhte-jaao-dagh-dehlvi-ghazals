
tum ā.īna hī na har baar dekhte jaao 
mirī taraf bhī to sarkār dekhte jaao 
na jaao hāl-e-dil-e-zār dekhte jaao 
ki jī na chāhe to nā-chār dekhte jaao 
bahār-e-umr meñ bāġh-e-jahāñ kī sair karo 
khilā huā hai ye gulzār dekhte jaao 
yahī to chashm-e-haqīqat nigar kā surma hai 
nizā-e-kāfir-o-dīñ-dār dekhte jaao 
uThāo aañkh na sharmāo ye to mahfil hai 
ġhazab se jānib-e-aġhyār dekhte jaao 
nahīñ hai jins-e-vafā kī tumheñ jo qadr na ho 
baneñge kitne ḳharīdār dekhte jaao 
tumheñ ġharaz jo karo rahm pā.emāloñ par 
tum apnī shoḳhi-e-raftār dekhte jaao 
qasam bhī khaa.ī thī qur.ān bhī uThāyā thā 
phir aaj hai vahī inkār dekhte jaao 
ye shāmat aa.ī ki us kī galī meñ dil ne kahā 
khulā hai rauzan-e-dīvār dekhte jaao 
huā hai kyā abhī hañgāma aur kuchh hogā 
fuġhāñ meñ hashr ke āsār dekhte jaao 
shab-e-visāl adū kī yahī nishānī hai 
nishān-e-bosa-e-ruḳhsār dekhte jaao 
tumhārī aañkh mire dil se le sabab be-vaj.h 
huī hai laḌne ko tayyār dekhte jaao 
idhar ko aa hī ga.e ab to hazrat-e-zāhid 
yahīñ hai ḳhāna-e-ḳhummār dekhte jaao 
raqīb barsar-e-parḳhāsh ham se hotā hai 
baḌhegī muft meñ takrār dekhte jaao 
nahīñ haiñ jurm-e-mohabbat meñ sab ke sab mulzim 
ḳhatā muaaf ḳhatā-vār dekhte jaao 
dikhā rahī hai tamāshā falak kī nairañgī 
nayā hai sho.abada har baar dekhte jaao 
banā diyā mirī chāhat ne ġhairat-e-yūsuf 
tum apnī garmī-e-bāzār dekhte jaao 
na jaao band kiye aañkh rah-ravān-e-adam 
idhar udhar bhī ḳhabar-dār dekhte jaao 
sunī-sunā.ī pe hargiz kabhī amal na karo 
hamāre haal ke aḳhbār dekhte jaao 
koī na koī har ik sher meñ hai baat zarūr 
janāb-e-'dāġh' ke ash.ār dekhte jaao 