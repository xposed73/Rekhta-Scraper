
dil churā kar nazar churā.ī hai 
luT ga.e luT ga.e duhā.ī hai 
ek din mil ke phir nahīñ milte 
kis qayāmat kī ye judā.ī hai 
ai asar kar na intizār-e-duā 
māñgnā saḳht be-hayā.ī hai 
maiñ yahāñ huuñ vahāñ hai dil merā 
nā-rasā.ī ajab rasā.ī hai 
is tarah ahl-e-nāz naaz kareñ 
bandagī hai ki ye ḳhudā.ī hai 
paanī pī pī ke tauba kartā huuñ 
pārsā.ī sī pārsā.ī hai 
va.ada karne kā iḳhtiyār rahā 
baat karne meñ kyā burā.ī hai 
kab nikaltā hai ab jigar se tiir 
ye bhī kyā terī āshnā.ī hai 
'dāġh' un se dimāġh karte haiñ 
nahīñ mālūm kyā samā.ī hai 