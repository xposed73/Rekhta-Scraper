
milāte ho usī ko ḳhaak meñ jo dil se miltā hai 
mirī jaañ chāhne vaalā baḌī mushkil se miltā hai 
kahīñ hai iid kī shādī kahīñ mātam hai maqtal meñ 
koī qātil se miltā hai koī bismil se miltā hai 
pas-e-parda bhī lailā haath rakh letī hai āñkhoñ par 
ġhubār-e-nā-tavān-e-qais jab mahmil se miltā hai 
bhare haiñ tujh meñ vo lākhoñ hunar ai majma-e-ḳhūbī 
mulāqātī tirā goyā bharī mahfil se miltā hai 
mujhe aatā hai kyā kyā rashk vaqt-e-zab.h us se bhī 
galā jis dam lipaT kar ḳhanjar-e-qātil se miltā hai 
ba-zāhir bā-adab yuuñ hazrat-e-nāseh se miltā huuñ 
murīd-e-ḳhās jaise murshid-e-kāmil se miltā hai 
misāl-e-ganj-e-qārūñ ahl-e-hājat se nahīñ chhuptā 
jo hotā hai saḳhī ḳhud DhūñD kar saa.il se miltā hai 
javāb is baat kā us shoḳh ko kyā de sake koī 
jo dil le kar kahe kam-baḳht tū kis dil se miltā hai 
chhupā.e se koī chhuptī hai apne dil kī betābī 
ki har tār-e-nafas apnā rag-e-bismil se miltā hai 
adam kī jo haqīqat hai vo pūchho ahl-e-hastī se 
musāfir ko to manzil kā patā manzil se miltā hai 
ġhazab hai 'dāġh' ke dil se tumhārā dil nahīñ miltā 
tumhārā chāñd sā chehra mah-e-kāmil se miltā hai 