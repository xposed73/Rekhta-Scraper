
tumhāre ḳhat meñ nayā ik salām kis kā thā 
na thā raqīb to āḳhir vo naam kis kā thā 
vo qatl kar ke mujhe har kisī se pūchhte haiñ 
ye kaam kis ne kiyā hai ye kaam kis kā thā 
vafā kareñge nibāheñge baat māneñge 
tumheñ bhī yaad hai kuchh ye kalām kis kā thā 
rahā na dil meñ vo bedard aur dard rahā 
muqīm kaun huā hai maqām kis kā thā 
na pūchh-gachh thī kisī kī vahāñ na āv-bhagat 
tumhārī bazm meñ kal ehtimām kis kā thā 
tamām bazm jise sun ke rah ga.ī mushtāq 
kaho vo tazkira-e-nā-tamām kis kā thā 
hamāre ḳhat ke to purze kiye paḌhā bhī nahīñ 
sunā jo tū ne ba-dil vo payām kis kā thā 
uThā.ī kyuuñ na qayāmat adū ke kūche meñ 
lihāz aap ko vaqt-e-ḳhirām kis kā thā 
guzar gayā vo zamāna kahūñ to kis se kahūñ 
ḳhayāl dil ko mire sub.h o shaam kis kā thā 
hameñ to hazrat-e-vā.iz kī zid ne pilvā.ī 
yahāñ irāda-e-sharb-e-mudām kis kā thā 
agarche dekhne vaale tire hazāroñ the 
tabāh-hāl bahut zer-e-bām kis kā thā 
vo kaun thā ki tumheñ jis ne bevafā jaanā 
ḳhayāl-e-ḳhām ye saudā-e-ḳhām kis kā thā 
inhīñ sifāt se hotā hai aadmī mash.hūr 
jo lutf aam vo karte ye naam kis kā thā 
har ik se kahte haiñ kyā 'dāġh' bevafā niklā 
ye pūchhe un se koī vo ġhulām kis kā thā 