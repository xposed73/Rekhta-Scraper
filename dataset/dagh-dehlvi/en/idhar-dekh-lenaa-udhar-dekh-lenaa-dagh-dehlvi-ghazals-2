
idhar dekh lenā udhar dekh lenā 
kan-añkhiyoñ se us ko magar dekh lenā 
faqat nabz se haal zāhir na hogā 
mirā dil bhī ai chārāgar dekh lenā 
kabhī zikr-e-dīdār aayā to bole 
qayāmat se bhī pesh-tar dekh lenā 
na denā ḳhat-e-shauq ghabrā ke pahle 
mahal mauqa ai nāma-bar dekh lenā 
kahīñ aise bigḌe sañvarte bhī dekhe 
na ā.eñge vo raah par dekh lenā 
taġhāful meñ shoḳhī nirālī adā thī 
ġhazab thā vo muñh pher kar dekh lenā 
shab-e-va.ada apnā yahī mashġhala thā 
uThā kar nazar sū-e-dar dekh lenā 
bulāyā jo ġhairoñ ko dāvat meñ tum ne 
mujhe pesh-tar apne ghar dekh lenā 
mohabbat ke bāzār meñ aur kyā hai 
koī dil dikhā.e agar dekh lenā 
mire sāmne ġhair se bhī ishāre 
idhar bhī udhar dekh kar dekh lenā 
na ho nāzuk itnā bhī mashshāta koī 
dahan dekh lenā kamar dekh lenā 
nahīñ rakhne dete jahāñ paañv ham ko 
usī āstāne pe sar dekh lenā 
tamāshā-e-ālam kī fursat hai kis ko 
ġhanīmat hai bas ik nazar dekh lenā 
diye jaate haiñ aaj kuchh likh ke tum ko 
use vaqt-e-fursat magar dekh lenā 
hamīñ jaan deñge hamīñ mar miTeñge 
hameñ tum kisī vaqt par dekh lenā 
jalāyā to hai 'dāġh' ke dil ko tum ne 
magar is kā hogā asar dekh lenā 