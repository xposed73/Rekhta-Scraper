
sabaq aisā paḌhā diyā tū ne 
dil se sab kuchh bhalā diyā tū ne 
ham nikamme hue zamāne ke 
kaam aisā sikhā diyā tū ne 
kuchh ta.alluq rahā na duniyā se 
shaġhl aisā batā diyā tū ne 
kis ḳhushī kī ḳhabar sunā ke mujhe 
ġham kā putlā banā diyā tū ne 
kyā batā.ūñ ki kyā liyā maiñ ne 
kyā kahūñ maiñ kī kyā diyā tū ne 
be-talab jo milā milā mujh ko 
be-ġharaz jo diyā diyā tū ne 
umr-e-jāved ḳhizr ko baḳhshī 
āb-e-haivāñ pilā diyā tū ne 
nār-e-namrūd ko kiyā gulzār 
dost ko yuuñ bachā diyā tū ne 
dast-e-mūsā meñ faiz baḳhshish hai 
nūr-o-lauh-o-asā diyā tū ne 
sub.h mauj nasīm gulshan ko 
nafas-e-jāñ-fazā diyā tū ne 
shab-e-tīra meñ sham.a raushan ko 
nuur ḳhurshīd kā diyā tū ne 
naġhma bulbul ko rañg-o-bū gul ko 
dil-kash-o-ḳhushnumā diyā tū ne 
kahīñ mushtāq se hijāb huā 
kahīñ parda uThā diyā tū ne 
thā mirā muñh na qābil-e-labbaik 
ka.aba mujh ko dikhā diyā tū ne 
jis qadar maiñ ne tujh se ḳhvāhish kī 
is se mujh ko sivā diyā tū ne 
rahbar-e-ḳhizr-o-hādī-e-ilyās 
mujh ko vo rahnumā diyā tū ne 
miT ga.e dil se naqsh-e-bātil sab 
naqsha apnā jamā diyā tū ne 
hai yahī raah manzil-e-maqsūd 
ḳhuub raste lagā diyā tū ne 
mujh gunahgār ko jo baḳhsh diyā 
to jahannum ko kyā diyā tū ne 
'dāġh' ko kaun dene vaalā thā 
jo diyā ai ḳhudā diyā tū ne 