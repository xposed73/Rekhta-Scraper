
ġhazab kiyā tire va.ade pe e'tibār kiyā 
tamām raat qayāmat kā intizār kiyā 
kisī tarah jo na us but ne e'tibār kiyā 
mirī vafā ne mujhe ḳhuub sharmsār kiyā 
hañsā hañsā ke shab-e-vasl ashk-bār kiyā 
tasalliyāñ mujhe de de ke be-qarār kiyā 
ye kis ne jalva hamāre sar-e-mazār kiyā 
ki dil se shor uThā haa.e be-qarār kiyā 
sunā hai teġh ko qātil ne āb-dār kiyā 
agar ye sach hai to be-shubah ham pe vaar kiyā 
na aa.e raah pe vo ijz be-shumār kiyā 
shab-e-visāl bhī maiñ ne to intizār kiyā 
tujhe to vāda-e-dīdār ham se karnā thā 
ye kyā kiyā ki jahāñ ko umīd-vār kiyā 
ye dil ko taab kahāñ hai ki ho ma.āl-andesh 
unhoñ ne va.ada kiyā is ne e'tibār kiyā 
kahāñ kā sabr ki dam par hai ban ga.ī zālim 
ba tañg aa.e to hāl-e-dil āshkār kiyā 
taḌap phir ai dil-e-nādāñ ki ġhair kahte haiñ 
aḳhīr kuchh na banī sabr iḳhtiyār kiyā 
mile jo yaar kī shoḳhī se us kī bechainī 
tamām raat dil-e-muztarib ko pyaar kiyā 
bhulā bhulā ke jatāyā hai un ko rāz-e-nihāñ 
chhupā chhupā ke mohabbat ko āshkār kiyā 
na us ke dil se miTāyā ki saaf ho jaatā 
sabā ne ḳhaak pareshāñ mirā ġhubār kiyā 
ham aise mahv-e-nazāra na the jo hosh aatā 
magar tumhāre taġhāful ne hoshyār kiyā 
hamāre siine meñ jo rah ga.ī thī ātish-e-hijr 
shab-e-visāl bhī us ko na ham-kanār kiyā 
raqīb o sheva-e-ulfat ḳhudā kī qudrat hai 
vo aur ishq bhalā tum ne e'tibār kiyā 
zabān-e-ḳhār se niklī sadā-e-bismillāh 
junūñ ko jab sar-e-shorīda par savār kiyā 
tirī nigah ke tasavvur meñ ham ne ai qātil 
lagā lagā ke gale se chhurī ko pyaar kiyā 
ġhazab thī kasrat-e-mahfil ki maiñ ne dhoke meñ 
hazār baar raqīboñ ko ham-kanār kiyā 
huā hai koī magar us kā chāhne vaalā 
ki āsmāñ ne tirā sheva iḳhtiyār kiyā 
na pūchh dil kī haqīqat magar ye kahte haiñ 
vo be-qarār rahe jis ne be-qarār kiyā 
jab un ko tarz-e-sitam aa ga.e to hosh aayā 
burā ho dil kā bure vaqt hoshyār kiyā 
fasāna-e-shab-e-ġham un ko ik kahānī thī 
kuchh e'tibār kiyā kuchh na e'tibār kiyā 
asīrī dil-e-āshufta rañg lā ke rahī 
tamām turra-e-tarrār taar taar kiyā 
kuchh aa ga.ī dāvar-e-mahshar se hai ummīd mujhe 
kuchh aap ne mire kahne kā e'tibār kiyā 
kisī ke ishq-e-nihāñ meñ ye bad-gumānī thī 
ki Darte Darte ḳhudā par bhī āshkār kiyā 
falak se taur qayāmat ke ban na paḌte the 
aḳhīr ab tujhe āshob-e-rozgār kiyā 
vo baat kar jo kabhī āsmāñ se ho na sake 
sitam kiyā to baḌā tū ne iftiḳhār kiyā 
banegā mehr-e-qayāmat bhī ek ḳhāl-e-siyāh 
jo chehra 'dāġh'-e-siyah-rū ne āshkār kiyā 