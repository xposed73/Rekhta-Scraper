
kaabe kī hai havas kabhī kū-e-butāñ kī hai 
mujh ko ḳhabar nahīñ mirī miTTī kahāñ kī hai 
sun ke mirā fasāna unheñ lutf aa gayā 
suntā huuñ ab ki roz talab qissa-ḳhvāñ kī hai 
paiġhām-bar kī baat par aapas meñ ranj kyā 
merī zabān kī hai na tumhārī zabāñ kī hai 
kuchh tāzgī ho lazzat-e-āzār ke liye 
har dam mujhe talāsh na.e āsmāñ kī hai 
jāñ-bar bhī ho ga.e haiñ bahut mujh se nīm-jāñ 
kyā ġham hai ai tabīb jo puurī vahāñ kī hai 
hasrat baras rahī hai hamāre mazār par 
kahte haiñ sab ye qabr kisī naujavāñ kī hai 
vaqt-e-ḳhirām-e-nāz dikhā do judā judā 
ye chaal hashr kī ye ravish āsmāñ kī hai 
fursat kahāñ ki ham se kisī vaqt tū mile 
din ġhair kā hai raat tire pāsbāñ kī hai 
qāsid kī guftugū se tasallī ho kis tarah 
chhuptī nahīñ vo baat jo terī zabāñ kī hai 
jaur-e-raqīb o zulm-e-falak kā nahīñ ḳhayāl 
tashvīsh ek ḳhātir-e-nā-mehrbāñ kī hai 
sun kar mirā fasāna-e-ġham us ne ye kahā 
ho jaa.e jhuuT sach yahī ḳhūbī bayāñ kī hai 
dāman sambhāl bāñdh kamar āstīñ chaḌhā 
ḳhanjar nikāl dil meñ agar imtihāñ kī hai 
har har nafas meñ dil se nikalne lagā ġhubār 
kyā jaane gard-e-rāh ye kis kārvāñ kī hai 
kyūñki na aate ḳhuld se aadam zamīn par 
mauzūñ vahīñ vo ḳhuub hai jo sunte jahāñ kī hai 
taqdīr se ye pūchh rahā huuñ ki ishq meñ 
tadbīr koī bhī sitam-e-nā-gahāñ kī hai 
urdu hai jis kā naam hamīñ jānte haiñ 'dāġh' 
hindostāñ meñ dhuum hamārī zabāñ kī hai 