
abhī hamārī mohabbat kisī ko kyā ma.alūm 
kisī ke dil kī haqīqat kisī ko kyā ma.alūm 
yaqīñ to ye hai vo ḳhat kā javāb likkheñge 
magar navishta-e-qismat kisī ko kyā ma.alūm 
ba-zāhir un ko hayā-dār log samjhe haiñ 
hayā meñ jo hai sharārat kisī ko kyā ma.alūm 
qadam qadam pe tumhāre hamāre dil kī tarah 
basī huī hai qayāmat kisī ko kyā ma.alūm 
ye rañj o aish hue hijr o vasl meñ ham ko 
kahāñ hai dozaḳh o jannat kisī ko kyā ma.alūm 
jo saḳht baat sune dil to TuuT jaatā hai 
is ā.īñe kī nazākat kisī ko kyā ma.alūm 
kiyā kareñ vo sunāne ko pyaar kī bāteñ 
unheñ hai mujh se adāvat kisī ko kyā ma.alūm 
ḳhudā kare na phañse dām-e-ishq meñ koī 
uThā.ī hai jo musībat kisī ko kyā ma.alūm 
abhī to fitne hī barpā kiye haiñ aalam meñ 
uThā.eñge vo qayāmat kisī ko kyā ma.alūm 
janāb-e-'dāġh' ke mashrab ko ham se to pūchho 
chhupe hue haiñ ye hazrat kisī ko kyā ma.alūm 