
maze ishq ke kuchh vahī jānte haiñ 
ki jo maut ko zindagī jānte haiñ 
shab-e-vasl liiñ un kī itnī balā.eñ 
ki hamdam mire haath hī jānte haiñ 
na ho dil to kyā lutf-e-āzār-o-rāhat 
barābar ḳhushī nā-ḳhushī jānte haiñ 
jo hai mere dil meñ unhīñ ko ḳhabar hai 
jo maiñ jāntā huuñ vahī jānte haiñ 
paḌā huuñ sar-e-bazm maiñ dam churā.e 
magar vo ise be-ḳhudī jānte haiñ 
kahāñ qadr-e-ham-jins ham-jins ko hai 
farishtoñ ko bhī aadmī jānte haiñ 
kahūñ hāl-e-dil to kaheñ us se hāsil 
sabhī ko ḳhabar hai sabhī jānte haiñ 
vo nādān anjān bhole haiñ aise 
ki sab sheva-e-dushmanī jānte haiñ 
nahīñ jānte is kā anjām kyā hai 
vo marnā merā dil-lagī jānte haiñ 
samajhtā hai tū 'dāġh' ko rind zāhid 
magar rind us ko valī jānte haiñ 