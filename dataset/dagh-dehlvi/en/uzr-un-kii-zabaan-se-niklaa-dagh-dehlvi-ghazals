
uzr un kī zabān se niklā 
tiir goyā kamān se niklā 
vo chhalāvā is aan se niklā 
al-amāñ har zabān se niklā 
ḳhār-e-hasrat bayān se niklā 
dil kā kāñTā zabān se niklā 
fitna-gar kyā makān se niklā 
āsmāñ āsmān se niklā 
aa gayā ġhash nigāh dekhte hī 
mudda.ā kab zabān se niklā 
khā ga.e the vafā kā dhokā ham 
jhuuT sach imtihān se niklā 
dil meñ rahne na duuñ tirā shikva 
dil meñ aayā zabān se niklā 
vahm aate haiñ dekhiye kyā ho 
vo akelā makān se niklā 
tum baraste rahe sar-e-mahfil 
kuchh bhī merī zabān se niklā 
sach to ye hai mo.āmla dil kā 
bāhar apne gumān se niklā 
us ko aayat hadīs kyā samjheñ 
jo tumhārī zabān se niklā 
paḌ gayā jo zabāñ se terī harf 
phir na apne makān se niklā 
dekh kar rū-e-yār salle-alā 
be-tahāshā zabān se niklā 
lo qayāmat ab aa.ī vo kāfir 
ban-banā kar makān se niklā 
mar ga.e ham magar tirā armān 
dil se niklā na jaan se niklā 
rāh-rav-e-rāh-e-ishq the lākhoñ 
aage maiñ kārvān se niklā 
samjho patthar kī tum lakīr use 
jo hamārī zabān se niklā 
bazm se tum ko le ke jā.eñge 
kaam kab phūl-pān se niklā 
kyā muravvat hai nāvak-e-dil-doz 
pahle hargiz na jaan se niklā 
tere dīvānoñ kā bhī lashkar aaj 
kis tajammul se shaan se niklā 
muḌ ke dekhā to maiñ ne kab dekhā 
duur jab pāsbān se niklā 
vo hile lab tumhāre vaade par 
vo tumhārī zabān se niklā 
us kī bāñkī adā ne jab maarā 
dam mirā aan taan se niklā 
mere aañsū kī us ne kī tārīf 
ḳhuub motī ye kaan se niklā 
ham khaḌe tum se bāteñ karte the 
ġhair kyuuñ darmiyān se niklā 
zikr ahl-e-vafā kā jab aayā 
'dāġh' un kī zabān se niklā 