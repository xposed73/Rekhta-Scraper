
is adā se vo jafā karte haiñ 
koī jaane ki vafā karte haiñ 
yuuñ vafā ahd-e-vafā karte haiñ 
aap kyā kahte haiñ kyā karte haiñ 
ham ko chheḌoge to pachhtāoge 
hañsne vāloñ se hañsā karte haiñ 
nāma-bar tujh ko salīqa hī nahīñ 
kaam bātoñ meñ banā karte haiñ 
chaliye āshiq kā janāza uTThā 
aap baiThe hue kyā karte haiñ 
ye batātā nahīñ koī mujh ko 
dil jo aatā hai to kyā karte haiñ 
husn kā haq nahīñ rahtā baaqī 
har adā meñ vo adā karte haiñ 
tiir āḳhir badal-e-kāfir hai 
ham aḳhīr aaj duā karte haiñ 
rote haiñ ġhair kā ronā pahroñ 
ye hañsī mujh se hañsā karte haiñ 
is liye dil ko lagā rakkhā hai 
is meñ mahbūb rahā karte haiñ 
tum miloge na vahāñ bhī ham se 
hashr se pahle gila karte haiñ 
jhāñk kar rauzan-e-dar se mujh ko 
kyā vo shoḳhī se hayā karte haiñ 
us ne ehsān jatā kar ye kahā 
aap kis muñh se gila karte haiñ 
roz lete haiñ nayā dil dilbar 
nahīñ mālūm ye kyā karte haiñ 
'dāġh' tū dekh to kyā hotā hai 
jabr par sabr kiyā karte haiñ 