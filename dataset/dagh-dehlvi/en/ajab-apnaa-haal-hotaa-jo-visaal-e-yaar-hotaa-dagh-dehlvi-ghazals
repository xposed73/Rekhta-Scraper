
ajab apnā haal hotā jo visāl-e-yār hotā 
kabhī jaan sadqe hotī kabhī dil nisār hotā 
koī fitna tā-qayāmat na phir āshkār hotā 
tire dil pe kaash zālim mujhe iḳhtiyār hotā 
jo tumhārī tarah tum se koī jhūTe va.ade kartā 
tumhīñ munsifī se kah do tumheñ e'tibār hotā 
ġham-e-ishq meñ mazā thā jo use samajh ke khāte 
ye vo zahr hai ki āḳhir mai-e-ḳhush-gavār hotā 
ye maza thā dil-lagī kā ki barābar aag lagtī 
na tujhe qarār hotā na mujhe qarār hotā 
na mazā hai dushmanī meñ na hai lutf dostī meñ 
koī ġhair ġhair hotā koī yaar yaar hotā 
tire va.ade par sitamgar abhī aur sabr karte 
agar apnī zindagī kā hameñ e'tibār hotā 
ye vo dard-e-dil nahīñ hai ki ho chārasāz koī 
agar ek baar miTtā to hazār baar hotā 
ga.e hosh tere zāhid jo vo chashm-e-mast dekhī 
mujhe kyā ulaT na dete jo na bāda-ḳhvār hotā 
mujhe mānte sab aisā ki adū bhī sajde karte 
dar-e-yār ka.aba bantā jo mirā mazār hotā 
tumheñ naaz ho na kyūñkar ki liyā hai 'dāġh' kā dil 
ye raqam na haath lagtī na ye iftiḳhār hotā 