
sab log jidhar vo haiñ udhar dekh rahe haiñ 
ham dekhne vāloñ kī nazar dekh rahe haiñ 
tevar tire ai rashk-e-qamar dekh rahe haiñ 
ham shaam se āsār-e-sahar dekh rahe haiñ 
merā dil-e-gum-gashta jo DhūñDā nahīñ miltā 
vo apnā dahan apnī kamar dekh rahe haiñ 
koī to nikal aa.egā sarbāz-e-mohabbat 
dil dekh rahe haiñ vo jigar dekh rahe haiñ 
hai majma-e-aġhyār ki hañgāma-e-mahshar 
kyā sair mire dīda-e-tar dekh rahe haiñ 
ab ai nigah-e-shauq na rah jaa.e tamannā 
is vaqt udhar se vo idhar dekh rahe haiñ 
har-chand ki har roz kī ranjish hai qayāmat 
ham koī din us ko bhī magar dekh rahe haiñ 
aamad hai kisī kī ki gayā koī idhar se 
kyuuñ sab taraf-e-rāhguzar dekh rahe haiñ 
takrār tajallī ne tire jalve meñ kyuuñ kī 
hairat-zada sab ahl-e-nazar dekh rahe haiñ 
nairañg hai ek ek tirā diid ke qābil 
ham ai falak-e-shobada-gar dekh rahe haiñ 
kab tak hai tumhārā suḳhan-e-talḳh gavārā 
is zahr meñ kitnā hai asar dekh rahe haiñ 
kuchh dekh rahe haiñ dil-e-bismil kā taḌapnā 
kuchh ġhaur se qātil kā hunar dekh rahe haiñ 
ab tak to jo qismat ne dikhāyā vahī dekhā 
ā.inda ho kyā nafā o zarar dekh rahe haiñ 
pahle to sunā karte the āshiq kī musībat 
ab aañkh se vo aaTh pahar dekh rahe haiñ 
kyuuñ kufr hai dīdār-e-sanam hazrat-e-vā.iz 
allāh dikhātā hai bashar dekh rahe haiñ 
ḳhat ġhair kā paḌhte the jo Tokā to vo bole 
aḳhbār kā parcha hai ḳhabar dekh rahe haiñ 
paḌh paḌh ke vo dam karte haiñ kuchh haath par apne 
hañs hañs ke mire zaḳhm-e-jigar dekh rahe haiñ 
maiñ 'dāġh' huuñ martā huuñ idhar dekhiye mujh ko 
muñh pher ke ye aap kidhar dekh rahe haiñ 