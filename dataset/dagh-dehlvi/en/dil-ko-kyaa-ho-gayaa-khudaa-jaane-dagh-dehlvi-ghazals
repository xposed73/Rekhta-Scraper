
dil ko kyā ho gayā ḳhudā jaane 
kyuuñ hai aisā udaas kyā jaane 
apne ġham meñ bhī us ko sarfa hai 
na khilā jaane vo na khā jaane 
is tajāhul kā kyā Thikānā hai 
jaan kar jo na mudda.ā jaane 
kah diyā maiñ ne rāz-e-dil apnā 
us ko tum jaano yā ḳhudā jaane 
kyā ġharaz kyuuñ idhar tavajjoh ho 
hāl-e-dil aap kī balā jaane 
jānte jānte hī jānegā 
mujh meñ kyā hai abhī vo kyā jaane 
kyā ham us bad-gumāñ se baat kareñ 
jo satā.ish ko bhī gila jaane 
tum na pāoge sāda-dil mujh sā 
jo taġhāful ko bhī hayā jaane 
hai abas jurm-e-ishq par ilzām 
jab ḳhatā-vār bhī ḳhatā jaane 
nahīñ kotāh dāman-e-ummīd 
aage ab dast-e-nā-rasā jaane 
jo ho achchhā hazār achchhoñ kā 
vaa.iz us but ko tū burā jaane 
kī mirī qadr misl-e-shāh-e-dakan 
kisī navvāb ne na raajā ne 
us se uTThegī kyā musībat-e-ishq 
ibtidā ko jo intihā jaane 
'dāġh' se kah do ab na ghabrāo 
kaam apnā batā huā jaane 