
dil gayā tum ne liyā ham kyā kareñ 
jaane vaalī chiiz kā ġham kyā kareñ 
ham ne mar kar hijr meñ paa.ī shifā 
aise achchhoñ kā vo mātam kyā kareñ 
apne hī ġham se nahīñ miltī najāt 
is binā par fikr-e-ālam kyā kareñ 
ek sāġhar par hai apnī zindagī 
rafta rafta is se bhī kam kyā kareñ 
kar chuke sab apnī apnī hikmateñ 
dam nikaltā ho to hamdam kyā kareñ 
dil ne sīkhā sheva-e-begānagī 
aise nā-mahram ko mahram kyā kareñ 
ma.arka hai aaj husn o ishq kā 
dekhiye vo kyā kareñ ham kyā kareñ 
ā.īna hai aur vo haiñ dekhiye 
faisla donoñ ye bāham kyā kareñ 
aadmī honā bahut dushvār hai 
phir farishte hirs-e-ādam kyā kareñ 
tund-ḳhū hai kab sune vo dil kī baat 
aur bhī barham ko barham kyā kareñ 
Hyderabad aur lañgar yaad hai 
ab ke dillī meñ moharram kyā kareñ 
kahte haiñ ahl-e-sifārish mujh se 'dāġh' 
terī qismat hai burī ham kyā kareñ 