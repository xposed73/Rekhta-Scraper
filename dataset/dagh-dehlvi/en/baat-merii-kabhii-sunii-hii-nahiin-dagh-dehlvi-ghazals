
baat merī kabhī sunī hī nahīñ 
jānte vo burī bhalī hī nahīñ 
dil-lagī un kī dil-lagī hī nahīñ 
ranj bhī hai faqat hañsī hī nahīñ 
lutf-e-mai tujh se kyā kahūñ zāhid 
haa.e kam-baḳht tū ne pī hī nahīñ 
uḌ ga.ī yuuñ vafā zamāne se 
kabhī goyā kisī meñ thī hī nahīñ 
jaan kyā duuñ ki jāntā huuñ maiñ 
tum ne ye chiiz le ke dī hī nahīñ 
ham to dushman ko dost kar lete 
par kareñ kyā tirī ḳhushī hī nahīñ 
ham tirī aarzū pe jiite haiñ 
ye nahīñ hai to zindagī hī nahīñ 
dil-lagī dil-lagī nahīñ nāseh 
tere dil ko abhī lagī hī nahīñ 
'dāġh' kyuuñ tum ko bevafā kahtā 
vo shikāyat kā aadmī hī nahīñ 