
ḳhātir se yā lihāz se maiñ maan to gayā 
jhūTī qasam se aap kā īmān to gayā 
dil le ke muft kahte haiñ kuchh kaam kā nahīñ 
ulTī shikāyateñ huiiñ ehsān to gayā 
Dartā huuñ dekh kar dil-e-be-ārzū ko maiñ 
sunsān ghar ye kyuuñ na ho mehmān to gayā 
kyā aa.e rāhat aa.ī jo kunj-e-mazār meñ 
vo valvala vo shauq vo armān to gayā 
dekhā hai but-kade meñ jo ai shaiḳh kuchh na pūchh 
īmān kī to ye hai ki īmān to gayā 
ifshā-e-rāz-e-ishq meñ go zillateñ huiiñ 
lekin use jatā to diyā jaan to gayā 
go nāma-bar se ḳhush na huā par hazār shukr 
mujh ko vo mere naam se pahchān to gayā 
bazm-e-adū meñ sūrat-e-parvāna dil mirā 
go rashk se jalā tire qurbān to gayā 
hosh o havās o taab o tavāñ 'dāġh' jā chuke 
ab ham bhī jaane vaale haiñ sāmān to gayā 