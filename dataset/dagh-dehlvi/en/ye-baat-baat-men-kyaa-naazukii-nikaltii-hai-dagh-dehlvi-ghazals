
ye baat baat meñ kyā nāzukī nikaltī hai 
dabī dabī tire lab se hañsī nikaltī hai 
Thahar Thahar ke jalā dil ko ek baar na phūñk 
ki is meñ bū-e-mohabbat abhī nikaltī hai 
bajā.e shikva bhī detā huuñ maiñ duā us ko 
mirī zabāñ se karūñ kyā yahī nikaltī hai 
ḳhushī meñ ham ne ye shoḳhī kabhī nahīñ dekhī 
dam-e-itāb jo rañgat tirī nikaltī hai 
hazār baar jo māñgā karo to kyā hāsil 
duā vahī hai jo dil se kabhī nikaltī hai 
adā se terī magar khiñch rahīñ haiñ talvāreñ 
nigah nigah se chhurī par chhurī nikaltī hai 
muhīt-e-ishq meñ hai kyā umiid o biim mujhe 
ki Duub Duub ke kashtī mirī nikaltī hai 
jhalak rahī hai sar-e-shāḳh-e-mizha ḳhuun kī buuñd 
shajar meñ pahle samar se kalī nikaltī hai 
shab-e-firāq jo khole haiñ ham ne zaḳhm-e-jigar 
ye intizār hai kab chāñdnī nikaltī hai 
samajh to lījiye kahne to dījiye matlab 
bayāñ se pahle hī mujh par chhurī nikaltī hai 
ye dil kī aag hai yā dil ke nuur kā hai zuhūr 
nafas nafas meñ mire raushnī nikaltī hai 
kahā jo maiñ ne ki mar jā.ūñgā to kahte haiñ 
hamāre zā.iche meñ zindagī nikaltī hai 
samajhne vaale samajhte haiñ pech kī taqrīr 
ki kuchh na kuchh tirī bātoñ meñ fī nikaltī hai 
dam-e-aḳhīr tasavvur hai kis parī-vash kā 
ki merī ruuh bhī ban kar parī nikaltī hai 
sanam-kade meñ bhī hai husn ik ḳhudā.ī kā 
ki jo nikaltī hai sūrat parī nikaltī hai 
mire nikāle na niklegī aarzū merī 
jo tum nikālnā chāho abhī nikaltī hai 
ġham-e-firāq meñ ho 'dāġh' is qadar betāb 
zarā se ranj meñ jaañ aap kī nikaltī hai 