
dil-e-nākām ke haiñ kaam ḳharāb 
kar liyā āshiqī meñ naam ḳharāb 
is ḳharābāt kā yahī hai maza 
ki rahe aadmī mudām ḳharāb 
dekh kar jins-e-dil vo kahte haiñ 
kyuuñ kare koī apne daam ḳharāb 
abr-e-tar se sabā hī achchhī thī 
merī miTTī huī tamām ḳharāb 
vo bhī saaqī mujhe nahīñ detā 
vo jo TuuTā paḌā hai jaam ḳharāb 
kyā milā ham ko zindagī ke sivā 
vo bhī dushvār nā-tamām ḳharāb 
vaah kyā muñh se phuul jhaḌte haiñ 
ḳhūb-rū ho ke ye kalām ḳharāb 
chaal kī rahnumā-e-ishq ne bhī 
vo dikhāyā jo thā maqām ḳharāb 
'dāġh' hai bad-chalan to hone do 
sau meñ hotā hai ik ġhulām ḳharāb 