
uzr aane meñ bhī hai aur bulāte bhī nahīñ 
bā.is-e-tark-e-mulāqāt batāte bhī nahīñ 
muntazir haiñ dam-e-ruḳhsat ki ye mar jaa.e to jaa.eñ 
phir ye ehsān ki ham chhoḌ ke jaate bhī nahīñ 
sar uThāo to sahī aañkh milāo to sahī 
nashsha-e-mai bhī nahīñ niiñd ke maate bhī nahīñ 
kyā kahā phir to kaho ham nahīñ sunte terī 
nahīñ sunte to ham aisoñ ko sunāte bhī nahīñ 
ḳhuub parda hai ki chilman se lage baiThe haiñ 
saaf chhupte bhī nahīñ sāmne aate bhī nahīñ 
mujh se lāġhar tirī āñkhoñ meñ khaTakte to rahe 
tujh se nāzuk mirī nazroñ meñ samāte bhī nahīñ 
dekhte hī mujhe mahfil meñ ye irshād huā 
kaun baiThā hai use log uThāte bhī nahīñ 
ho chukā qat.a ta.alluq to jafā.eñ kyuuñ hoñ 
jin ko matlab nahīñ rahtā vo satāte bhī nahīñ 
ziist se tañg ho ai 'dāġh' to jiite kyuuñ ho 
jaan pyārī bhī nahīñ jaan se jaate bhī nahīñ 