
le chalā jaan mirī ruuTh ke jaanā terā 
aise aane se to behtar thā na aanā terā 
apne dil ko bhī batā.ūñ na Thikānā terā 
sab ne jaanā jo patā ek ne jaanā terā 
tū jo ai zulf pareshān rahā kartī hai 
kis ke ujḌe hue dil meñ hai Thikānā terā 
aarzū hī na rahī sub.h-e-vatan kī mujh ko 
shām-e-ġhurbat hai ajab vaqt suhānā terā 
ye samajh kar tujhe ai maut lagā rakkhā hai 
kaam aatā hai bure vaqt meñ aanā terā 
ai dil-e-shefta meñ aag lagāne vaale 
rañg laayā hai ye lākhe kā jamānā terā 
tū ḳhudā to nahīñ ai nāseh-e-nādāñ merā 
kyā ḳhatā kī jo kahā maiñ ne na maanā terā 
ranj kyā vasl-e-adū kā jo ta.alluq hī nahīñ 
mujh ko vallāh hañsātā hai rulānā terā 
ka.aba o dair meñ yā chashm-o-dil-e-āshiq meñ 
inhīñ do-chār gharoñ meñ hai Thikānā terā 
tark-e-ādat se mujhe niind nahīñ aane kī 
kahīñ nīchā na ho ai gor sirhānā terā 
maiñ jo kahtā huuñ uThā.e haiñ bahut ranj-e-firāq 
vo ye kahte haiñ baḌā dil hai tavānā terā 
bazm-e-dushman se tujhe kaun uThā saktā hai 
ik qayāmat kā uThānā hai uThānā terā 
apnī āñkhoñ meñ abhī kauñd ga.ī bijlī sī 
ham na samjhe ki ye aanā hai ki jaanā terā 
yuuñ to kyā aa.egā tū fart-e-nazākat se yahāñ 
saḳht dushvār hai dhoke meñ bhī aanā terā 
'dāġh' ko yuuñ vo miTāte haiñ ye farmāte haiñ 
tū badal Daal huā naam purānā terā 