
un ke ik jāñ-nisār ham bhī haiñ 
haiñ jahāñ sau hazār ham bhī haiñ 
tum bhī bechain ham bhī haiñ bechain 
tum bhī ho be-qarār ham bhī haiñ 
ai falak kah to kyā irāda hai 
aish ke ḳhvāst-gār ham bhī haiñ 
khīñch lā.egā jazb-e-dil un ko 
hama tan intizār ham bhī haiñ 
bazm-e-dushman meñ le chalā hai dil 
kaise be-iḳhtiyār ham bhī haiñ 
shahr ḳhālī kiye dukāñ kaisī 
ek hī bāda-ḳhvār ham bhī haiñ 
sharm samjhe tire taġhāful ko 
vaah kyā hoshiyār ham bhī haiñ 
haath ham se milāo ai muusā 
āshiq-e-rū-e-yār ham bhī haiñ 
ḳhvāhish-e-bāda-e-tuhūr nahīñ 
kaise parhez-gār ham bhī haiñ 
tum agar apnī guuñ ke ho ma.ashūq 
apne matlab ke yaar ham bhī haiñ 
jis ne chāhā phañsā liyā ham ko 
dilbaroñ ke shikār ham bhī haiñ 
aa.ī mai-ḳhāne se ye kis kī sadā 
laao yāroñ ke yaar ham bhī haiñ 
le hī to legī dil nigāh tirī 
har tarah hoshiyār ham bhī haiñ 
idhar aa kar bhī fātiha paḌh lo 
aaj zer-e-mazār ham bhī haiñ 
ġhair kā haal pūchhiye ham se 
us ke jalse ke yaar ham bhī haiñ 
kaun sā dil hai jis meñ 'dāġh' nahīñ 
ishq meñ yādgār ham bhī haiñ 