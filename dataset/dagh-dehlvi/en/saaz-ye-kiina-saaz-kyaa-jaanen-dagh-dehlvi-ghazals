
saaz ye kīna-sāz kyā jāneñ 
naaz vaale niyāz kyā jāneñ 
sham.a-rū aap go hue lekin 
lutf-e-soz-o-gudāz kyā jāneñ 
kab kisī dar kī jab.ha-sā.ī kī 
shaiḳh sāhab namāz kyā jāneñ 
jo rah-e-ishq meñ qadam rakkheñ 
vo nasheb-o-farāz kyā jāneñ 
pūchhiye mai-kashoñ se lutf-e-sharāb 
ye mazā pāk-bāz kyā jāneñ 
bale chitvan tirī ġhazab rī nigāh 
kyā kareñge ye naaz kyā jāneñ 
jin ko apnī ḳhabar nahīñ ab tak 
vo mire dil kā raaz kyā jāneñ 
hazrat-e-ḳhizr jab shahīd na hoñ 
lutf-e-umr-e-darāz kyā jāneñ 
jo guzarte haiñ 'dāġh' par sadme 
aap banda-navāz kyā jāneñ 