
dekhā to thā yūñhī kisī ġhaflat-shi.ār ne 
dīvāna kar diyā dil-e-be-iḳhtiyār ne 
ai aarzū ke dhundle ḳharābo javāb do 
phir kis kī yaad aa.ī thī mujh ko pukārne 
tujh ko ḳhabar nahīñ magar ik sāda-lauh ko 
barbād kar diyā tire do din ke pyaar ne 
maiñ aur tum se tark-e-mohabbat kī aarzū 
dīvāna kar diyā hai ġham-e-rozgār ne 
ab ai dil-e-tabāh tirā kyā ḳhayāl hai 
ham to chale the kākul-e-gītī sañvārne 