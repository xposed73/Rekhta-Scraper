
tarab-zāroñ pe kyā biitī sanam-ḳhānoñ pe kyā guzrī 
dil-e-zinda tire marhūm armānoñ pe kyā guzrī 
zamīñ ne ḳhuun uglā āsmāñ ne aag barsā.ī 
jab insānoñ ke dil badle to insānoñ pe kyā guzrī 
hameñ ye fikr un kī anjuman kis haal meñ hogī 
unheñ ye ġham ki un se chhuT ke dīvānoñ pe kyā guzrī 
mirā ilhād to ḳhair ek la.anat thā so hai ab tak 
magar is ālam-e-vahshat meñ īmānoñ pe kyā guzrī 
ye manzar kaun sā manzar hai pahchānā nahīñ jaatā 
siyah-ḳhānoñ se kuchh pūchho shabistānoñ pe kyā guzrī 
chalo vo kufr ke ghar se salāmat aa ga.e lekin 
ḳhudā kī mumlikat meñ soḳhta-jānoñ pe kyā guzrī 