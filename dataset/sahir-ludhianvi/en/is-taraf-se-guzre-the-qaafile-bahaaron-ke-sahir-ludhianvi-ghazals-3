
is taraf se guzre the qāfile bahāroñ ke 
aaj tak sulagte haiñ zaḳhm rahguzāroñ ke 
ḳhalvatoñ ke shaidā.ī ḳhalvatoñ meñ khulte haiñ 
ham se pūchh kar dekho raaz parda-dāroñ ke 
gesuoñ kī chhāñv meñ dil-navāz chehre haiñ 
yā hasīñ dhuñdlakoñ meñ phuul haiñ bahāroñ ke 
pahle hañs ke milte haiñ phir nazar churāte haiñ 
āshnā-sifat haiñ log ajnabī dayāroñ ke 
tum ne sirf chāhā hai ham ne chhū ke dekhe haiñ 
pairahan ghaTāoñ ke jism barq-pāroñ ke 
shuġhl-e-mai-parastī go jashn-e-nā-murādī thā 
yuuñ bhī kaT ga.e kuchh din tere sogvāroñ ke 