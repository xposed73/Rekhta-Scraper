
barbād-e-mohabbat kī duā saath liye jā 
TuuTā huā iqrār-e-vafā saath liye jā 
ik dil thā jo pahle hī tujhe sauñp diyā thā 
ye jaan bhī ai jān-e-adā saath liye jā 
taptī huī rāhoñ se tujhe aañch na pahuñche 
dīvānoñ ke ashkoñ kī ghaTā saath liye jā 
shāmil hai mirā ḳhūn-e-jigar terī hinā meñ 
ye kam ho to ab ḳhūn-e-vafā saath liye jā 
ham jurm-e-mohabbat kī sazā pā.eñge tanhā 
jo tujh se huī ho vo ḳhatā saath liye jā 