
ahl-e-dil aur bhī haiñ ahl-e-vafā aur bhī haiñ 
ek ham hī nahīñ duniyā se ḳhafā aur bhī haiñ 
ham pe hī ḳhatm nahīñ maslak-e-shorīda-sarī 
chāk-e-dil aur bhī haiñ chāk-e-qabā aur bhī haiñ 
kyā huā gar mire yāroñ kī zabāneñ chup haiñ 
mere shāhid mire yāroñ ke sivā aur bhī haiñ 
sar salāmat hai to kyā sañg-e-malāmat kī kamī 
jaan baaqī hai to paikān-e-qazā aur bhī haiñ 
munsif-e-shahr kī vahdat pe na harf aa jaa.e 
log kahte haiñ ki arbab-e-jafā aur bhī haiñ 