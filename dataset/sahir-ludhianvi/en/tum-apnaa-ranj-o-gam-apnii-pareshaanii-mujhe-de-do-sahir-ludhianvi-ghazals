
tum apnā ranj-o-ġham apnī pareshānī mujhe de do 
tumheñ ġham kī qasam is dil kī vīrānī mujhe de do 
ye maanā maiñ kisī qābil nahīñ huuñ in nigāhoñ meñ 
burā kyā hai agar ye dukh ye hairānī mujhe de do 
maiñ dekhūñ to sahī duniyā tumheñ kaise satātī hai 
koī din ke liye apnī nigahbānī mujhe de do 
vo dil jo maiñ ne māñgā thā magar ġhairoñ ne paayā hai 
baḌī shai hai agar us kī pashemānī mujhe de do 