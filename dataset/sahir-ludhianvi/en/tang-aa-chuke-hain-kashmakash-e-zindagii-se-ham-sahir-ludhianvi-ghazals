
tañg aa chuke haiñ kashmakash-e-zindagī se ham 
Thukrā na deñ jahāñ ko kahīñ be-dilī se ham 
māyūsī-e-ma.āl-e-mohabbat na pūchhiye 
apnoñ se pesh aa.e haiñ begānagī se ham 
lo aaj ham ne toḌ diyā rishta-e-umīd 
lo ab kabhī gila na kareñge kisī se ham 
ubhreñge ek baar abhī dil ke valvale 
go dab ga.e haiñ bār-e-ġham-e-zindagī se ham 
gar zindagī meñ mil ga.e phir ittifāq se 
pūchheñge apnā haal tirī bebasī se ham 
allāh-re fareb-e-mashiyyat ki aaj tak 
duniyā ke zulm sahte rahe ḳhāmushī se ham 