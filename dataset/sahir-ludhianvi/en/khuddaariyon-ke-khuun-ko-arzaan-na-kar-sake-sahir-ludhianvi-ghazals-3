
ḳhuddāriyoñ ke ḳhuun ko arzāñ na kar sake 
ham apne jauharoñ ko numāyāñ na kar sake 
ho kar ḳharāb-e-mai tire ġham to bhulā diye 
lekin ġham-e-hayāt kā darmāñ na kar sake 
TuuTā tilism-e-ahd-e-mohabbat kuchh is tarah 
phir aarzū kī sham.a firozāñ na kar sake 
har shai qarīb aa ke kashish apnī kho ga.ī 
vo bhī ilāj-e-shauq-e-gurezāñ na kar sake 
kis darja dil-shikan the mohabbat ke hādse 
ham zindagī meñ phir koī armāñ na kar sake 
māyūsiyoñ ne chhīn liye dil ke valvale 
vo bhī nashāt-e-rūh kā sāmāñ na kar sake 