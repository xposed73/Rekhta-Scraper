
poñchh kar ashk apnī āñkhoñ se muskurāo to koī baat bane 
sar jhukāne se kuchh nahīñ hotā sar uThāo to koī baat bane 
zindagī bhiik meñ nahīñ miltī zindagī baḌh ke chhīnī jaatī hai 
apnā haq sañg-dil zamāne se chhīn paao to koī baat bane 
rañg aur nasl zaat aur maz.hab jo bhī hai aadmī se kamtar hai 
is haqīqat ko tum bhī merī tarah maan jaao to koī baat bane 
nafratoñ ke jahān meñ ham ko pyaar kī bastiyāñ basānī haiñ 
duur rahnā koī kamāl nahīñ paas aao to koī baat bane 