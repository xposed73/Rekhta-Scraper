
bahut ghuTan hai koī sūrat-e-bayāñ nikle 
agar sadā na uThe kam se kam fuġhāñ nikle 
faqīr-e-shahr ke tan par libās baaqī hai 
amīr-e-shahr ke armāñ abhī kahāñ nikle 
haqīqateñ haiñ salāmat to ḳhvāb bahutere 
malāl kyuuñ ho ki kuchh ḳhvāb rā.egāñ nikle 
udhar bhī ḳhaak uḌī hai idhar bhī ḳhaak uḌī 
jahāñ jahāñ se bahāroñ ke kārvāñ nikle 
sitam ke daur meñ ham ahl-e-dil hī kaam aa.e 
zabāñ pe naaz thā jin ko vo be-zabāñ nikle 