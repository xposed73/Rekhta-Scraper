
jurm-e-ulfat pe hameñ log sazā dete haiñ 
kaise nādān haiñ sho.aloñ ko havā dete haiñ 
ham se dīvāne kahīñ tark-e-vafā karte haiñ 
jaan jaa.e ki rahe baat nibhā dete haiñ 
aap daulat ke tarāzū meñ diloñ ko tauleñ 
ham mohabbat se mohabbat kā sila dete haiñ 
taḳht kyā chiiz hai aur la.al-o-javāhar kyā haiñ 
ishq vaale to ḳhudā.ī bhī luTā dete haiñ 
ham ne dil de bhī diyā ahd-e-vafā le bhī liyā 
aap ab shauq se de leñ jo sazā dete haiñ 