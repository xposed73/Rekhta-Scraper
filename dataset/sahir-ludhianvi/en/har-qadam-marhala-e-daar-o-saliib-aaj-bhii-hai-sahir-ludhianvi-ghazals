
har qadam marhala-e-dār-o-salīb aaj bhī hai 
jo kabhī thā vahī insāñ kā nasīb aaj bhī hai 
jagmagāte haiñ ufuq par ye sitāre lekin 
rāsta manzil-e-hastī kā muhīb aaj bhī hai 
sar-e-maqtal jinheñ jaanā thā vo jā bhī pahuñche 
sar-e-mimbar koī mohtāt ḳhatīb aaj bhī hai 
ahl-e-dānish ne jise amr-e-musallam maanā 
ahl-e-dil ke liye vo baat ajiib aaj bhī hai 
ye tirī yaad hai yā merī aziyat-koshī 
ek nashtar sā rag-e-jāñ ke qarīb aaj bhī hai 
kaun jaane ye tirā shā.er-e-āshufta-e-mizāj 
kitne maġhrūr ḳhudāoñ kā raqīb aaj bhī hai 