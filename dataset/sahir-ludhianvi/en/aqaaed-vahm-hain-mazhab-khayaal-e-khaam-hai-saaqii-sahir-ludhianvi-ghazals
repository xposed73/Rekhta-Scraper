
aqā.ed vahm haiñ maz.hab ḳhayāl-e-ḳhām hai saaqī 
azal se zehn-e-insāñ basta-e-auhām hai saaqī 
haqīqat-āshnā.ī asl meñ gum-karda raahī hai 
urūs-e-āgahī parvurda-e-ib.hām hai saaqī 
mubārak ho za.īfī ko ḳhirad kī falsafa-rānī 
javānī be-niyāz-e-ibrat-e-anjām hai saaqī 
havas hogī asīr-e-halqa-e-nek-o-bad-e-ālam 
mohabbat māvarā-e-fikr-e-nañg-o-nām hai saaqī 
abhī tak rāste ke pech-o-ḳham se dil dhaḌaktā hai 
mirā zauq-e-talab shāyad abhī tak ḳhaam hai saaqī 
vahāñ bhejā gayā huuñ chaak karne parda-e-shab ko 
jahāñ har sub.h ke dāman pe aks-e-shām hai saaqī 
mire sāġhar meñ mai hai aur tire hāthoñ meñ barbat hai 
vatan kī sar-zamīñ meñ bhuuk se kohrām hai saaqī 
zamāna barsar-e-paikār hai pur-haul sho.aloñ se 
tire lab par abhī tak naġhma-e-ḳhayyām hai saaqī 