
kyā jāneñ tirī ummat kis haal ko pahuñchegī 
baḌhtī chalī jaatī hai ta.adād imāmoñ kī 
har gosha-e-maġhrib meñ har ḳhitta-e-mashriq meñ 
tashrīh digar-gūñ hai ab tere payāmoñ kī 
vo log jinheñ kal tak da.avā thā rifāqat kā 
tazlīl pe utre haiñ apnoñ hī ke nāmoñ kī 
bigḌe hue tevar haiñ nau-umr siyāsat ke 
biphrī huī sāñseñ haiñ nau-mashq nizāmoñ kī 
tabqoñ se nikal kar ham firqoñ meñ na baT jaa.eñ 
ban kar na bigaḌ jaa.e taqdīr ġhulāmoñ kī 