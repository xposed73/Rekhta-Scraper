
baat karnī mujhe mushkil kabhī aisī to na thī 
jaisī ab hai tirī mahfil kabhī aisī to na thī 
le gayā chhīn ke kaun aaj tirā sabr o qarār 
be-qarārī tujhe ai dil kabhī aisī to na thī 
us kī āñkhoñ ne ḳhudā jaane kiyā kyā jaadū 
ki tabī.at mirī maa.il kabhī aisī to na thī 
aks-e-ruḳhsār ne kis ke hai tujhe chamkāyā 
taab tujh meñ mah-e-kāmil kabhī aisī to na thī 
ab kī jo rāh-e-mohabbat meñ uThā.ī taklīf 
saḳht hotī hameñ manzil kabhī aisī to na thī 
pā-e-kūbāñ koī zindāñ meñ nayā hai majnūñ 
aatī āvāz-e-salāsil kabhī aisī to na thī 
nigah-e-yār ko ab kyuuñ hai taġhāful ai dil 
vo tire haal se ġhāfil kabhī aisī to na thī 
chashm-e-qātil mirī dushman thī hamesha lekin 
jaisī ab ho ga.ī qātil kabhī aisī to na thī 
kyā sabab tū jo bigaḌtā hai 'zafar' se har baar 
ḳhū tirī hūr-shamā.il kabhī aisī to na thī 