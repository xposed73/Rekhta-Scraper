
sab rañg meñ us gul kī mire shaan hai maujūd 
ġhāfil tū zarā dekh vo har aan hai maujūd 
har taar kā dāman ke mire kar ke tabarruk 
sar-basta har ik ḳhār-e-bayābān hai maujūd 
uryāni-e-tan hai ye ba-az-ḳhil.at-e-shāhī 
ham ko ye tire ishq meñ sāmān hai maujūd 
kis tarah lagāve koī dāmāñ ko tire haath 
hone ko tū ab dast-o-garebān hai maujūd 
letā hī rahā raat tire ruḳh kī balā.eñ 
tū pūchh le ye zulf-e-pareshān hai maujūd 
tum chashm-e-haqīqat se agar aap ko dekho 
ā.īna-e-haq meñ dil-e-insān hai maujūd 
kahtā hai 'zafar' haiñ ye suḳhan aage sabhoñ ke 
jo koī yahāñ sāhib-e-irfān hai maujūd 