
zulf jo ruḳh par tire ai mehr-e-tal.at khul ga.ī 
ham ko apnī tīra-rozī kī haqīqat khul ga.ī 
kyā tamāshā hai rag-e-lailā meñ Duubā neshtar 
fasd-e-majnūñ bā.is-e-josh-e-mohabbat khul ga.ī 
dil kā saudā ik nigah par hai tirī Thahrā huā 
narḳh tū kyā pūchhtā hai ab to qīmat khul ga.ī 
ā.īne ko naaz thā kyā apne rū-e-sāf par 
aañkh hī par dekhte hī terī sūrat khul ga.ī 
thī asīrān-e-qafas ko aarzū parvāz kī 
khul ga.ī khiḌkī qafas kī kyā ki qismat khul ga.ī 
tere aariz par huā āḳhir ġhubār-e-ḳhat numūd 
khul ga.ī ā.īna-rū dil kī kudūrat khul ga.ī 
be-takalluf aa.e tum khole hue band-e-qabā 
ab girah dil kī hamāre fil-haqīqat khul ga.ī 
bāñdhī zāhid ne tavakkul par kamar sau baar chust 
lekin āḳhir bā.is-e-sussti-e-himmat khul ga.ī 
khulte khulte ruk ga.e vo un ko tū ne ai 'zafar' 
sach kaho kis aañkh se dekhā ki chāhat khul ga.ī 