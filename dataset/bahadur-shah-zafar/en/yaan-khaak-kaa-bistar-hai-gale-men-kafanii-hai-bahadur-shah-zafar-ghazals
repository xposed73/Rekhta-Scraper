
yaañ ḳhaak kā bistar hai gale meñ kafnī hai 
vaañ haath meñ ā.īna hai gul pairahanī hai 
hāthoñ se hameñ ishq ke din raat nahīñ chain 
fariyād o fuġhāñ din ko hai shab nāra-zanī hai 
hushyār ho ġhaflat se tū ġhāfil na ho ai dil 
apnī to nazar meñ ye jagah be-vatanī hai 
kuchh kah nahīñ saktā huuñ zabāñ se ki zarā dekh 
kyā jaa.e hai jis jaa.e na kuchh dam-zadanī hai 
mizhgāñ pe mire laḳht-e-jigar hī nahīñ yaaro 
is taar se vo rishta aqīq-e-yamanī hai 
likh aur ġhazal qāfiye ko pher 'zafar' tū 
ab tab.a kī dariyā kī tirī mauj-zanī hai 