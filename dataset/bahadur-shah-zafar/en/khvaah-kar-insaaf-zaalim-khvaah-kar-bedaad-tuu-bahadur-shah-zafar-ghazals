
ḳhvāh kar insāf zālim ḳhvāh kar bedād tū 
par jo fariyādī haiñ un kī sun to le fariyād tū 
dam-ba-dam bharte haiñ ham terī havā-ḳhvāhī kā dam 
kar na bad-ḳhūoñ ke kahne se hameñ barbād tū 
kyā gunah kyā jurm kyā taqsīr merī kyā ḳhatā 
ban gayā jo is tarah haq meñ mire jallād tū 
qaid se terī kahāñ jā.eñge ham be-bāl-o-par 
kyuuñ qafas meñ tañg kartā hai hameñ sayyād tū 
dil ko dil se raah hai to jis tarah se ham tujhe 
yaad karte haiñ kare yuuñ hī hameñ bhī yaad tū 
dil tirā faulād ho to aap ho ā.īna-vār 
saaf yak-bārī sune merī agar rūdād tū 
shaad o ḳhurram ek aalam ko kiyā us ne 'zafar' 
par sabab kyā hai ki hai ranjīda o nāshād tū 