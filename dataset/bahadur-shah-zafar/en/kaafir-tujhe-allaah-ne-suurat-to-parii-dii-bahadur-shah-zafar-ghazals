
kāfir tujhe allāh ne sūrat to parī dī 
par haif tire dil meñ mohabbat na zarī dī 
dī tū ne mujhe saltanat-e-bahr-o-bar ai ishq 
hoñToñ ko jo ḳhushkī mirī āñkhoñ ko tarī dī 
ḳhāl-e-lab-e-shīrīñ kā diyā bosa kab us ne 
ik chaaT lagāne ko mire nīshkarī dī 
kāfir tire saudā-e-sar-e-zulf ne mujh ko 
kyā kyā na pareshānī o āshufta-sarī dī 
mehnat se hai azmat ki zamāne meñ nagīñ ko 
be-kāvish-e-sīna na kabhī nāmvarī dī 
sayyād ne dī ruḳhsat-e-parvāz par afsos 
tū ne na ijāzat mujhe be-bāl-o-parī dī 
kahtā tirā kuchh soḳhta-jāñ lek ajal ne 
fursat na use misl-e-charāġh-e-saharī dī 
qassam-e-azal ne na rakhā ham ko bhī mahrūm 
garche na diyā koī hunar be-hunarī dī 
us chashm meñ hai surme kā dumbāla pur-āshob 
kyuuñ haath meñ badmast ke bandūq bharī dī 
dil de ke kiyā ham ne tirī zulf kā saudā 
ik aap balā apne liye mol ḳharīdī 
saaqī ne diyā kyā mujhe ik sāġhar-e-sarshār 
goyā ki do aalam se 'zafar' be-ḳhabarī dī 