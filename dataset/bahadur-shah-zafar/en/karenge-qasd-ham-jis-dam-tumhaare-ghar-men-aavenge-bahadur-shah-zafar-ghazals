
kareñge qasd ham jis dam tumhāre ghar meñ āveñge 
jo hogī umr bhar kī raah to dam bhar meñ āveñge 
agar hāthoñ se us shīrīñ-adā ke zab.h hoñge ham 
to sharbat ke se ghūñT āb-e-dam-e-ḳhanjar meñ āveñge 
yahī gar josh-e-girya hai to bah kar saath ashkoñ ke 
hazāroñ pāra-e-dil mere chashm-e-tar meñ āveñge 
gar is qaid-e-balā se ab kī chhūTeñge to phir hargiz 
na ham dām-e-fareb-e-shoḳh-e-ġhārat-gar meñ āveñge 
na jaate garche mar jaate jo ham mālūm kar jaate 
ki itnā tañg jā kar kūcha-e-dilbar meñ āveñge 
garebāñ-chāk lākhoñ haath se us mehr-e-tal.at ke 
ba-rañg-e-sub.h-e-mahshar arsa-e-mahshar meñ āveñge 
jo sargardānī apnī tere dīvāne dikhā.eñge 
to phir kyā kyā bagūle dasht ke chakkar meñ āveñge 
'zafar' apnā karishma gar dikhāyā chashm-e-sāqī ne 
tamāshe jām-e-jam ke sab nazar sāġhar meñ āveñge 