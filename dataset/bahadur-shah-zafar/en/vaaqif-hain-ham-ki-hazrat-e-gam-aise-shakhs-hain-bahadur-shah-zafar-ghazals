
vāqif haiñ ham ki hazrat-e-ġham aise shaḳhs haiñ 
aur phir ham un ke yaar haiñ ham aise shaḳhs haiñ 
dīvāne tere dasht meñ rakkheñge jab qadam 
majnūñ bhī legā un ke qadam aise shaḳhs haiñ 
jin pe hoñ aise zulm o sitam ham nahīñ vo log 
hoñ roz balki lutf o karam aise shaḳhs haiñ 
yuuñ to bahut haiñ aur bhī ḳhūbān-e-dil-fareb 
par jaise pur-fan aap haiñ kam aise shaḳhs haiñ 
kyā kyā jafā-kashoñ pe haiñ un dilbaroñ ke zulm 
aisoñ ke sahte aise sitam aise shaḳhs haiñ 
diiñ kyā hai balki dījiye īmān bhī unheñ 
zāhid ye but ḳhudā kī qasam aise shaḳhs haiñ 
āzurda huuñ adū ke jo kahne pe ai 'zafar' 
ne aise shaḳhs vo haiñ na ham aise shaḳhs haiñ 