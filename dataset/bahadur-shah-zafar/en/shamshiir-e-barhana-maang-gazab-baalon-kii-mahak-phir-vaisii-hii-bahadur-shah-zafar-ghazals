
shamshīr-e-barhana maañg ġhazab bāloñ kī mahak phir vaisī hī 
juuḌe kī guñdhāvaT qahr-e-ḳhudā bāloñ kī mahak phir vaisī hī 
āñkheñ haiñ kaTorā sī vo sitam gardan hai surāhī-dār ġhazab 
aur usī meñ sharāb-e-surḳhi-e-pāñ rakhtī hai jhalak phir vaisī hī 
har baat meñ us kī garmī hai har naaz meñ us ke shoḳhī hai 
qāmat hai qayāmat chaal parī chalne meñ phaḌak phir vaisī hī 
gar rañg bhabūkā ātish hai aur biinī shola-e-sarkash hai 
to bijlī sī kauñde hai parī aariz kī chamak phir vaisī hī 
nau-ḳhez kucheñ do ġhuncha haiñ hai narm shikam ik ḳhirman-e-gul 
bārīk kamar jo shāḳh-e-gul rakhtī hai lachak phir vaisī hī 
hai naaf koī girdāb-e-balā aur gol surīñ rāneñ haiñ safā 
hai saaq bilorīñ sham-e-ziyā paañv kī kafak phir vaisī hī 
mahram hai habāb-e-āb-e-ravāñ sūraj kī kiran hai us pe lipaT 
jaalī kī kurtī hai vo balā goTe kī dhanak phir vaisī hī 
vo gaa.e to aafat laa.e hai har taal meñ leve jaan nikāl 
naach us kā uThā.e sau fitne ghuñgrū kī jhanak phir vaisī hī 
har baat pe ham se vo jo 'zafar' kartā hai lagāvaT muddat se 
aur us kī chāhat rakhte haiñ ham aaj talak phir vaisī hī 