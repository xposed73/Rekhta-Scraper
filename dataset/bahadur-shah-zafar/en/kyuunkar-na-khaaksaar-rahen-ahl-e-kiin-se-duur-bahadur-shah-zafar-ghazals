
kyūñkar na ḳhāksār raheñ ahl-e-kīñ se duur 
dekho zamīñ falak se falak hai zamīñ se duur 
parvāna vasl-e-sham.a pe detā hai apnī jaañ 
kyūñkar rahe dil us ke ruḳh-e-ātishīñ se duur 
mazmūn-e-vasl-o-hijr jo naame meñ hai raqam 
hai harf bhī kahīñ se mile aur kahīñ se duur 
go tīr-e-be-gumāñ hai mire paas par abhī 
jaa.e nikal ke sīna-e-charḳh-e-barīñ se duur 
vo kaun hai ki jaate nahīñ aap jis ke paas 
lekin hamesha bhāgte ho tum hamīñ se duur 
hairān huuñ ki us ke muqābil ho ā.īna 
jo pur-ġhurūr khiñchtā hai māh-e-mubīñ se duur 
yaañ tak adū kā paas hai un ko ki bazm meñ 
vo baiThte bhī haiñ to mire ham-nashīñ se duur 
manzūr ho jo diid tujhe dil kī aañkh se 
pahuñche tirī nazar nigah-e-dūr-bīñ se duur 
duniyā-e-dūñ kī de na mohabbat ḳhudā 'zafar' 
insāñ ko pheñk de hai ye īmān o diiñ se duur 