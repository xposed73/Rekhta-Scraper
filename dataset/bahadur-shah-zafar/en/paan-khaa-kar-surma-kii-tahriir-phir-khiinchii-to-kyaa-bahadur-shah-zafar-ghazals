
paan khā kar surma kī tahrīr phir khīñchī to kyā 
jab mirā ḳhuuñ ho chukā shamshīr phir khīñchī to kyā 
ai muhavvis jab ki zar tere nasīboñ meñ nahīñ 
tū ne mehnat bhī pai-e-iksīr phir khīñchī to kyā 
gar khiñche siine se nāvak ruuh tū qālib se khīñch 
ai ajal jab khiñch gayā vo tiir phir khīñchī to kyā 
khīñchtā thā paañv merā pahle hī zanjīr se 
ai junūñ tū ne mirī zanjīr phir khīñchī to kyā 
daar hī par us ne khīñchā jab sar-e-bāzār-e-ishq 
laash bhī merī pai-e-tashhīr phir khīñchī to kyā 
khīñch ab naala koī aisā ki ho us ko asar 
tū ne ai dil āh-e-pur-tāsīr phir khīñchī to kyā 
chāhiye us kā tasavvur hī se naqsha khīñchnā 
dekh kar tasvīr ko tasvīr phir khīñchī to kyā 
khīñch le avval hī se dil kī inān-e-iḳhtiyār 
tū ne gar ai āshiq-e-dil-gīr phir khīñchī to kyā 
kyā huā aage uThā.e gar 'zafar' ehsān-e-aql 
aur agar ab minnat-e-tadbīr phir khīñchī to kyā 