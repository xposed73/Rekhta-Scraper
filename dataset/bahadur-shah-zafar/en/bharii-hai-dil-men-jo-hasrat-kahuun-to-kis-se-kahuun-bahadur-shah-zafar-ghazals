
bharī hai dil meñ jo hasrat kahūñ to kis se kahūñ 
sune hai kaun musībat kahūñ to kis se kahūñ 
jo tū ho saaf to kuchh maiñ bhī saaf tujh se kahūñ 
tire hai dil meñ kudūrat kahūñ to kis se kahūñ 
na kohkan hai na majnūñ ki the mire hamdard 
maiñ apnā dard-e-mohabbat kahūñ to kis se kahūñ 
dil us ko aap diyā aap hī pashemāñ huuñ 
ki sach hai apnī nadāmat kahūñ to kis se kahūñ 
kahūñ maiñ jis se use hove sunte hī vahshat 
phir apnā qissa-e-vahshat kahūñ to kis se kahūñ 
rahā hai tū hī to ġham-ḳhvār ai dil-e-ġham-ghīñ 
tire sivā ġham-e-furqat kahūñ to kis se kahūñ 
jo dost ho to kahūñ tujh se dostī kī baat 
tujhe to mujh se adāvat kahūñ to kis se kahūñ 
na mujh ko kahne kī tāqat kahūñ to kyā ahvāl 
na us ko sunñe kī fursat kahūñ to kis se kahūñ 
kisī ko dekhtā itnā nahīñ haqīqat meñ 
'zafar' maiñ apnī haqīqat kahūñ to kis se kahūñ 