
lagtā nahīñ hai dil mirā ujḌe dayār meñ 
kis kī banī hai ālam-e-nā-pā.edār meñ 
in hasratoñ se kah do kahīñ aur jā baseñ 
itnī jagah kahāñ hai dil-e-dāġh-dār meñ 
kāñToñ ko mat nikāl chaman se o bāġhbāñ 
ye bhī guloñ ke saath pale haiñ bahār meñ 
bulbul ko bāġhbāñ se na sayyād se gila 
qismat meñ qaid likkhī thī fasl-e-bahār meñ 
kitnā hai bad-nasīb 'zafar' dafn ke liye 
do gaz zamīn bhī na milī kū-e-yār meñ 