
nahīñ ishq meñ is kā to ranj hameñ ki qarār o shakeb zarā na rahā 
ġham-e-ishq to apnā rafīq rahā koī aur balā se rahā na rahā 
diyā apnī ḳhudī ko jo ham ne uThā vo jo parda sā biich meñ thā na rahā 
rahe parde meñ ab na vo parda-nashīñ koī dūsrā us ke sivā na rahā 
na thī haal kī jab hameñ ḳhabar rahe dekhte auroñ ke aib o hunar 
paḌī apnī burā.iyoñ par jo nazar to nigāh meñ koī burā na rahā 
tire ruḳh ke ḳhayāl meñ kaun se din uThe mujh pe na fitna-e-roz-e-jazā 
tirī zulf ke dhyān meñ kaun sī shab mire sar pe hujūm-e-balā na rahā 
hameñ sāġhar-e-bāda ke dene meñ ab kare der jo saaqī to haa.e ġhazab 
ki ye ahd-e-nashāt ye daur-e-tarab na rahegā jahāñ meñ sadā na rahā 
ka.ī roz meñ aaj vo mehr-liqā huā mere jo sāmne jalva-numā 
mujhe sabr o qarār zarā na rahā use pās-e-hijāb-o-hayā na rahā 
tire ḳhanjar o teġh kī āb-e-ravāñ huī jab ki sabīl-e-sitam-zadgāñ 
ga.e kitne hī qāfile ḳhushk-zabāñ koī tishna-e-āb-e-baqā na rahā 
mujhe saaf batā.e nigār agar to ye pūchhūñ maiñ ro ro ke ḳhūn-e-jigar 
male paañv se kis ke haiñ dīda-e-tar kaf-e-pā pe jo rañg-e-hinā na rahā 
use chāhā thā maiñ ne ki rok rakhūñ mirī jaan bhī jaa.e to jaane na duuñ 
kiye laakh fareb karoḌ fusūñ na rahā na rahā na rahā na rahā 
lage yuuñ to hazāroñ hī tīr-e-sitam ki taḌapte rahe paḌe ḳhaak pe ham 
vale naaz o karishma kī teġh-e-do-dam lagī aisī ki tasma lagā na rahā 
'zafar' aadmī us ko na jāniyegā vo ho kaisā hī sāhab-e-fahm-o-zakā 
jise aish meñ yād-e-ḳhudā na rahī jise taish meñ ḳhauf-e-ḳhudā na rahā 