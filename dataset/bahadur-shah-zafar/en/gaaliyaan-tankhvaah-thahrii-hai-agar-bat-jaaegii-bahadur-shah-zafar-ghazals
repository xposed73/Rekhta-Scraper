
gāliyāñ tanḳhvāh Thahrī hai agar baT jā.egī 
āshiqoñ ke ghar miThā.ī lab shakar baT jā.egī 
rū-ba-rū gar hogā yūsuf aur tū aa jā.egā 
us kī jānib se zuleḳhā kī nazar baT jā.egī 
rahzanoñ meñ nāz-o-ġhamza kī ye jins-e-dīn-o-dil 
juuñ matā-e-burda āḳhir ham-digar baT jā.egī 
hogā kyā gar bol uTThe ġhair bātoñ meñ mirī 
phir tabī.at merī ai bedād gar baT jā.egī 
daulat-e-duniyā nahīñ jaane kī hargiz tere saath 
baad tere sab yahīñ ai be-ḳhabar baT jā.egī 
kar le ai dil jaan ko bhī ranj-o-ġham meñ tū sharīk 
ye jo mehnat tujh pe hai kuchh kuchh magar baT jā.egī 
muuñg chhātī pe jo dalte haiñ kisī kī dekhnā 
jūtiyoñ meñ daal un kī ai 'zafar' baT jā.egī 