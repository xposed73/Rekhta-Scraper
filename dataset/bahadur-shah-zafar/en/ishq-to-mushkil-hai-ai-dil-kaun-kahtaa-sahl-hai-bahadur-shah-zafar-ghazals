
ishq to mushkil hai ai dil kaun kahtā sahl hai 
lek nādānī se apnī tū ne samjhā sahl hai 
gar khule dil kī girah tujh se to ham jāneñ tujhe 
ai sabā ġhunche kā uqda khol denā sahl hai 
hamdamo dil ke lagāne meñ kaho lagtā hai kyā 
par chhuḌānā is kā mushkil hai lagānā sahl hai 
garche mushkil hai bahut merā ilāj-e-dard-e-dil 
par jo tū chāhe to ai rashk-e-masīhā sahl hai 
hai bahut dushvār marnā ye sunā karte the ham 
par judā.ī meñ tirī ham ne jo dekhā sahl hai 
sham.a ne jal kar jalāyā bazm meñ parvāne ko 
bin jale apne jalānā kyā kisī kā sahl hai 
ishq kā rasta sarāsar hai dam-e-shamshīr par 
bul-havas is raah meñ rakhnā qadam kyā sahl hai 
ai 'zafar' kuchh ho sake to fikr kar uqbā kā tū 
kar na duniyā kā taraddud kār-e-duniyā sahl hai 