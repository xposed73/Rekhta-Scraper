
jigar ke TukḌe hue jal ke dil kabāb huā 
ye ishq jaan ko mere koī azaab huā 
kiyā jo qatl mujhe tum ne ḳhuub kaam kiyā 
ki maiñ azaab se chhūTā tumheñ savāb huā 
kabhī to shefta us ne kahā kabhī shaidā 
ġharaz ki roz nayā ik mujhe ḳhitāb huā 
piyūñ na rashk se ḳhuuñ kyūñki dam-ba-dam apnā 
ki saath ġhair ke vo aaj ham-sharāb huā 
tumhāre lab ke lab-e-jām ne liye bose 
lab apne kaaTā kiyā maiñ na kāmyāb huā 
galī galī tirī ḳhātir phirā ba-chashm-e-pur-āb 
lagā ke tujh se dil apnā bahut ḳharāb huā 
tirī galī meñ bahā.e phire hai sail-e-sarishk 
hamārā kāsa-e-sar kyā huā habāb huā 
javāb-e-ḳhat ke na likhne se ye huā mālūm 
ki aaj se hameñ ai nāma-bar javāb huā 
mañgā.ī thī tirī tasvīr dil kī taskīñ ko 
mujhe to dekhte hī aur iztirāb huā 
sitam tumhāre bahut aur din hisāb kā ek 
mujhe hai soch ye hī kis tarah hisāb huā 
'zafar' badal ke radīf aur tū ġhazal vo sunā 
ki jis kā tujh se har ik sher intiḳhāb huā 