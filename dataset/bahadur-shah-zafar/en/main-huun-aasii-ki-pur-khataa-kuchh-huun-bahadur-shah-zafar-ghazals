
maiñ huuñ aasī ki pur-ḳhatā kuchh huuñ 
terā banda huuñ ai ḳhudā kuchh huuñ 
juzv o kul ko nahīñ samajhtā maiñ 
dil meñ thoḌā sā jāntā kuchh huuñ 
tujh se ulfat nibāhtā huuñ maiñ 
bā-vafā huuñ ki bevafā kuchh huuñ 
jab se nā-āshnā huuñ maiñ sab se 
tab kahīñ us se āshnā kuchh huuñ 
nashsha-e-ishq le uḌā hai mujhe 
ab maze meñ uḌā rahā kuchh huuñ 
ḳhvāb merā hai ain bedārī 
maiñ to us meñ bhī dekhtā kuchh huuñ 
garche kuchh bhī nahīñ huuñ maiñ lekin 
us pe bhī kuchh na pūchho kyā kuchh huuñ 
samjhe vo apnā ḳhāksār mujhe 
ḳhāk-e-rah huuñ ki ḳhāk-e-pā kuchh huuñ 
chashm-e-altāf faḳhr-e-dīñ se huuñ 
ai 'zafar' kuchh se ho gayā kuchh huuñ 