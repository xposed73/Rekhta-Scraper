
jab ki pahlū meñ hamāre but-e-ḳhud-kām na ho 
girye se shām-o-sahar kyuuñ ki hameñ kaam na ho 
le gayā dil kā jo ārām hamāre yā rab 
us dil-ārām ko mutlaq kabhī ārām na ho 
jis ko samjhe lab-e-pāñ-ḳhurda vo mālida-misī 
mardumāñ dekhiyo phūlī vo kahīñ shaam na ho 
aaj tashrīf gulistāñ meñ vo mai-kash laayā 
kaf-e-nargis pe dharā kyūñki bhalā jaam na ho 
kar mujhe qatl vahāñ ab ki na ho koī jahāñ 
tā mirī jaañ tū kahīñ ḳhalq meñ badnām na ho 
dekh kar kholiyo tū kākul-e-pechāñ kī girah 
ki mirā tā.ir-e-dil us ke tah-e-dām na ho 
bin tire ai but-e-ḳhud-kām ye dil ko hai ḳhatar 
tere āshiq kā tamām aah kahīñ kaam na ho 
aaj har ek jo yaaro nazar aatā hai niDhāl 
apnī abrū kī vo khīñche hue samsām na ho 
hai mire shoḳh kī bālīda vo kāfir āñkheñ 
jis ke ham chashm zarā nargis-e-bādām na ho 
sub.h hotī hī nahīñ aur nahīñ kaTtī raat 
ruḳh pe khole vo kahīñ zulf-e-siyāh-fām na ho 
ai 'zafar' charḳh pe ḳhurshīd jo yuuñ kāñpe hai 
jalva-gar aaj kahīñ yaar lab-e-bām na ho 