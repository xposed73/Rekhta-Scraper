
dekho insāñ ḳhaak kā putlā banā kyā chiiz hai 
boltā hai is meñ kyā vo boltā kyā chiiz hai 
rū-ba-rū us zulf ke dām-e-balā kyā chiiz hai 
us nigah ke sāmne tīr-e-qazā kyā chiiz hai 
yuuñ to haiñ saare butāñ ġhārat-gar-e-īmān-o-dīñ 
ek vo kāfir sanam nām-e-ḳhudā kyā chiiz hai 
jis ne dil merā diyā dām-e-mohabbat meñ phañsā 
vo nahīñ mālūm muj ko nāsehā kyā chiiz hai 
hove ik qatra jo zahrāb-e-mohabbat kā nasīb 
ḳhizr phir to chashma-e-āb-e-baqā kyā chiiz hai 
marg hī sehat hai us kī marg hī us kā ilaaj 
ishq kā bīmār kyā jaane davā kyā chiiz hai 
dil mirā baiThā hai le kar phir mujhī se vo nigār 
pūchhtā hai haath meñ mere batā kyā chiiz hai 
ḳhaak se paidā hue haiñ dekh rañgā-rañg gul 
hai to ye nāchīz lekin is meñ kyā kyā chiiz hai 
jis kī tujh ko justujū hai vo tujhī meñ hai 'zafar' 
DhūñDtā phir phir ke to phir jā-ba-jā kyā chiiz hai 