
ham ne tirī ḳhātir se dil-e-zār bhī chhoḌā 
tū bhī na huā yaar aur ik yaar bhī chhoḌā 
kyā hogā rafūgar se rafū merā garebān 
ai dast-e-junūñ tū ne nahīñ taar bhī chhoḌā 
diiñ de ke gayā kufr ke bhī kaam se āshiq 
tasbīh ke saath us ne to zunnār bhī chhoḌā 
goshe meñ tirī chashm-e-siyah-mast ke dil ne 
kī jab se jagah ḳhāna-e-ḳhummār bhī chhoḌā 
is se hai ġharīboñ ko tasallī ki ajal ne 
muflis ko jo maarā to na zardār bhī chhoḌā 
TeḌhe na ho ham se rakho iḳhlās to sīdhā 
tum pyaar se rukte ho to lo pyaar bhī chhoḌā 
kyā chhoḌeñ asīrān-e-mohabbat ko vo jis ne 
sadqe meñ na ik murġh-e-giraftār bhī chhoḌā 
pahuñchī mirī rusvā.ī kī kyūñkar ḳhabar us ko 
us shoḳh ne to dekhnā aḳhbār bhī chhoḌā 
kartā thā jo yaañ aane kā jhūTā kabhī iqrār 
muddat se 'zafar' us ne vo iqrār bhī chhoḌā 