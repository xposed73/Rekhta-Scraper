
tufta-jānoñ kā ilaaj ai ahl-e-dānish aur hai 
ishq kī ātish balā hai us kī sozish aur hai 
kyuuñ na vahshat meñ chubhe har mū ba-shakl-e-nīsh-tez 
ḳhār-e-ġham kī tere dīvāne kī kāvish aur hai 
mutribo bā-sāz aao tum hamārī bazm meñ 
sāz-o-sāmāñ se tumhārī itnī sāzish aur hai 
thūktā bhī duḳhtar-e-raz par nahīñ mast-e-alast 
jo ki hai us fāhisha par ġhash vo fāhish aur hai 
taab kyā ham-tāb hove us se ḳhurshīd-e-falak 
āftāb-e-dāġh-e-dil kī apne tābish aur hai 
sab miTā deñ dil se haiñ jitnī ki us meñ ḳhvāhisheñ 
gar hameñ mālūm ho kuchh us kī ḳhvāhish aur hai 
abr mat ham-chashm honā chashm-e-dariyā-bār se 
terī bārish aur hai aur us kī bārish aur hai 
hai to gardish charḳh kī bhī fitna-añgezī meñ taaq 
terī chashm-e-fitna-zā kī lek gardish aur hai 
but-parastī jis se hove haq-parastī ai 'zafar' 
kyā kahūñ tujh se ki vo tarz-e-parastish aur hai 