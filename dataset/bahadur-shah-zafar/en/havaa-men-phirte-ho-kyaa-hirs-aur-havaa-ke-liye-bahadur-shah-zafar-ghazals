
havā meñ phirte ho kyā hirs aur havā ke liye 
ġhurūr chhoḌ do ai ġhāfilo ḳhudā ke liye 
girā diyā hai hameñ kis ne chāh-e-ulfat meñ 
ham aap Duube kisī apne āshnā ke liye 
jahāñ meñ chāhiye aivān o qasr shāhoñ ko 
ye ek gumbad-e-gardūñ hai bas gadā ke liye 
vo ā.īna hai ki jis ko hai hājat-e-sīmāb 
ik iztirāb hai kaafī dil-e-safā ke liye 
tapish se dil kā ho kyā jaane siine meñ kyā haal 
jo tere tiir kā rauzan na ho havā ke liye 
tabīb-e-ishq kī dukkāñ meñ DhūñDte phirte 
ye dardmand-e-mohabbat tirī davā ke liye 
jo haath aa.e 'zafar' ḳhāk-pā-e-'faḳhruddīn' 
to maiñ rakhūñ use āñkhoñ ke tūtiyā ke liye 