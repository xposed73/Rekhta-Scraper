
kyā kahūñ dil mā.il-e-zulf-e-dotā kyūñkar huā 
ye bhalā chañgā giraftār-e-balā kyūñkar huā 
jin ko mehrāb-e-ibādat ho ḳham-e-abrū-e-yār 
un kā kaabe meñ kaho sajda adā kyūñkar huā 
dīda-e-hairāñ hamārā thā tumhāre zer-e-pā 
ham ko hairat hai ki paidā naqsh-e-pā kyūñkar huā 
nāma-bar ḳhat de ke us nau-ḳhat ko tū ne kyā kahā 
kyā ḳhatā tujh se huī aur vo ḳhafā kyūñkar huā 
ḳhāksārī kyā ajab khove agar dil kā ġhubār 
ḳhaak se dekho ki ā.īna safā kyūñkar huā 
jin ko yaktā.ī kā da.avā thā vo misl-e-ā.īna 
un ko hairat hai ki paidā dūsrā kyūñkar huā 
tere dāñtoñ ke tasavvur se na thā gar āb-dār 
jo bahā aañsū vo durr-e-be-bahā kyūñkar huā 
jo na honā thā huā ham par tumhāre ishq meñ 
tum ne itnā bhī na pūchhā kyā huā kyūñkar huā 
vo to hai nā-āshnā mash.hūr aalam meñ 'zafar' 
par ḳhudā jaane vo tujh se āshnā kyūñkar huā 