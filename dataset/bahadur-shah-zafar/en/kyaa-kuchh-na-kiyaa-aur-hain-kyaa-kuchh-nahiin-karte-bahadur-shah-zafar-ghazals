
kyā kuchh na kiyā aur haiñ kyā kuchh nahīñ karte 
kuchh karte haiñ aisā ba-ḳhudā kuchh nahīñ karte 
apne maraz-e-ġham kā hakīm aur koī hai 
ham aur tabīboñ kī davā kuchh nahīñ karte 
mālūm nahīñ ham se hijāb un ko hai kaisā 
auroñ se to vo sharm o hayā kuchh nahīñ karte 
go karte haiñ zāhir ko safā ahl-e-kudūrat 
par dil ko nahīñ karte safā kuchh nahīñ karte 
vo dilbarī ab tak mirī kuchh karte haiñ lekin 
tāsīr tire naale dilā kuchh nahīñ karte 
dil ham ne diyā thā tujhe ummīd-e-vafā par 
tum ham se nahīñ karte vafā kuchh nahīñ karte 
karte haiñ vo is tarah 'zafar' dil pe jafā.eñ 
zāhir meñ ye jaano ki jafā kuchh nahīñ karte 