
dekh dil ko mire o kāfir-e-be-pīr na toḌ 
ghar hai allāh kā ye is kī to ta.amīr na toḌ 
ġhul sadā vādī-e-vahshat meñ rakhūñgā barpā 
ai junūñ dekh mire paañv kī zanjīr na toḌ 
dekh Tuk ġhaur se ā.īna-e-dil ko mere 
is meñ aatā hai nazar ālam-e-tasvīr na toḌ 
tāj-e-zar ke liye kyuuñ sham.a kā sar kaaTe hai 
rishta-e-ulfat-e-parvāna ko gul-gīr na toḌ 
apne bismil se ye kahtā thā dam-e-naz.a vo shoḳh 
thā jo kuchh ahd so o āshiq-e-dil-gīr na toḌ 
raqs-e-bismil kā tamāshā mujhe dikhlā koī dam 
dast o pā maar ke dam tū tah-e-shamshīr na toḌ 
saham kar ai 'zafar' us shoḳh kamāñ-dār se kah 
khīñch kar dekh mire siine se tū tiir na toḌ 