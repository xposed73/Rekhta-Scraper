
vo sau sau aTkhaToñ se ghar se bāhar do qadam nikle 
balā se us kī gar us meñ kisī muztar kā dam nikle 
kahāñ aañsū ke qatre ḳhūn-e-dil se haiñ baham nikle 
ye dil meñ jam.a the muddat se kuchh paikān-e-ġham nikle 
mire mazmūn-e-soz-e-dil se ḳhat sab jal gayā merā 
qalam se harf jo nikle sharar hī yak-qalam nikle 
nikāl ai chāragar tū shauq se lekin sar-e-paikāñ 
udhar nikle jigar se tiir udhar qālib se dam nikle 
tasavvur se lab-e-la.alīñ ke tere ham agar ro deñ 
to jo laḳht-e-jigar āñkhoñ se nikle ik raqam nikle 
nahīñ Darte agar hoñ laakh zindāñ yaar zindāñ se 
junūn ab to misāl-e-nāla-e-zanjīr ham nikle 
jigar par daaġh lab par dūd-e-dil aur ashk dāman meñ 
tirī mahfil se ham mānind-e-sham.a sub.h-dam nikle 
agar hotā zamāna gesū-e-shab-rañg kā tere 
mirī shab-dīz saudā kā ziyāda-tar qadam nikle 
kajī jin kī tabī.at meñ hai kab hotī vo sīdhī hai 
kaho shāḳh-e-gul-e-tasvīr se kis tarah ḳham nikle 
shumār ik shab kiyā ham ne jo apne dil ke dāġhoñ se 
to anjum charḳh-e-hashtum ke bahut se un se kam nikle 
ḳhudā ke vāste zāhid uThā parda na kaabe kā 
kahīñ aisā na ho yaañ bhī vahī kāfir-sanam nikle 
tamannā hai ye dil meñ jab talak hai dam meñ dam apne 
'zafar' muñh se hamāre naam us kā dam-ba-dam nikle 