
na do dushnām ham ko itnī bad-ḳhūī se kyā hāsil 
tumheñ denā hī hogā bosa ḳham-rūī se kyā hāsil 
dil-āzārī ne terī kar diyā bilkul mujhe be-dil 
na kar ab merī dil-jūī ki dil-jūī se kyā hāsil 
na jab tak chaak ho dil phāñs kab dil kī nikaltī hai 
jahāñ ho kaam ḳhanjar kā vahāñ suuī se kyā hāsil 
burā.ī yā bhalā.ī go hai apne vāste lekin 
kisī ko kyuuñ kaheñ ham bad ki bad-gūī se kyā hāsil 
na kar fikr-e-ḳhizāb ai shaiḳh tū piirī meñ jaane de 
javāñ honā nahīñ mumkin siyah-rūī se kyā hāsil 
chaḌhā.e āstīñ ḳhanjar-ba-kaf vo yuuñ jo phirtā hai 
use kyā jaane hai us arbada-jūī se kyā hāsil 
abas pamba na rakh dāġh-e-dil-e-sozāñ pe tū mere 
ki añgāre pe hogā chāragar ruuī se kyā hāsil 
shamīm-e-zulf ho us kī to ho farhat mire dil ko 
sabā hovegā mushk-chīñ kī ḳhushbūī se kyā hāsil 
na hove jab talak insāñ ko dil se mel-e-yak-jānib 
'zafar' logoñ ke dikhlāne ko yaksūī se kyā hāsil 