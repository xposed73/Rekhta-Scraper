
na durveshoñ kā ḳhirqa chāhiye na tāj-e-shāhānā 
mujhe to hosh de itnā rahūñ maiñ tujh pe dīvānā 
kitāboñ meñ dharā hai kyā bahut likh likh ke dho Dālīñ 
hamāre dil pe naqsh-e-kal-hajr hai terā farmānā 
ġhanīmat jaan jo dam guzre kaifiyat se gulshan meñ 
diye jā sāqī-e-paimāñ-shikan bhar bhar ke paimānā 
na dekhā vo kahīñ jalva jo dekhā ḳhāna-e-dil meñ 
bahut masjid meñ sar maarā bahut sā DhūñDā but-ḳhānā 
kuchh aisā ho ki jis se manzil-e-maqsūd ko pahuñchūñ 
tarīq-e-pārsā.ī hove yā ho rāh-e-rindānā 
ye saarī āmad-o-shud hai nafas kī āmad-o-shud par 
isī tak aanā jaanā hai na phir jaanā na phir aanā 
'zafar' vo zāhid-e-bedard kī hū-haq se behtar hai 
kare gar rind dard-e-dil se hāv-hū-e-mastānā 