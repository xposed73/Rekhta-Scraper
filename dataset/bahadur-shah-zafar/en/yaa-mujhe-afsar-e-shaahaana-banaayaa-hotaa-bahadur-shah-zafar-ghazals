
yā mujhe afsar-e-shāhāna banāyā hotā 
yā mirā taaj gadāyāna banāyā hotā 
apnā dīvāna banāyā mujhe hotā tū ne 
kyuuñ ḳhirad-mand banāyā na banāyā hotā 
ḳhāksārī ke liye garche banāyā thā mujhe 
kaash ḳhāk-e-dar-e-jānāna banāyā hotā 
nashsha-e-ishq kā gar zarf diyā thā mujh ko 
umr kā tañg na paimāna banāyā hotā 
dil-e-sad-chāk banāyā to balā se lekin 
zulf-e-mushkīñ kā tire shāna banāyā hotā 
sūfiyoñ ke jo na thā lā.eq-e-sohbat to mujhe 
qābil-e-jalsa-e-rindāna banāyā hotā 
thā jalānā hī agar dūri-e-sāqī se mujhe 
to charāġh-e-dar-e-mai-ḳhāna banāyā hotā 
shola-e-husn chaman meñ na dikhāyā us ne 
varna bulbul ko bhī parvāna banāyā hotā 
roz māmūra-e-duniyā meñ ḳharābī hai 'zafar' 
aisī bastī ko to vīrāna banāyā hotā 