
na us kā bhed yaarī se na ayyārī se haath aayā 
ḳhudā āgāh hai dil kī ḳhabardārī se haath aayā 
na hoñ jin ke Thikāne hosh vo manzil ko kyā pahuñche 
ki rasta haath aayā jis kī hushyārī se haath aayā 
huā haq meñ hamāre kyuuñ sitamgar āsmāñ itnā 
koī pūchhe ki zālim kyā sitamgārī se haath aayā 
agarche māl-e-duniyā haath bhī aayā harīsoñ ke 
to dekhā ham ne kis kis zillat-o-ḳhvārī se haath aayā 
na kar zālim dil-āzārī jo ye dil manzūr hai lenā 
kisī kā dil jo haath aayā to dildārī se haath aayā 
agarche ḳhāksārī kīmiyā kā sahl nusḳha hai 
va-lekin haath aayā jis ke dushvārī se haath aayā 
huī hargiz na tere chashm ke bīmār ko sehhat 
na jab tak zahr tere ḳhatt-e-zañgārī se haath aayā 
koī ye vahshi-e-ram-dīda tere haath aayā thā 
par ai sayyād-vash dil kī giraftārī se haath aayā 
'zafar' jo do jahāñ meñ gauhar-e-maqsūd thā apnā 
janāb-e-faḳhr-e-dīñ kī vo madad-gārī se haath aayā 