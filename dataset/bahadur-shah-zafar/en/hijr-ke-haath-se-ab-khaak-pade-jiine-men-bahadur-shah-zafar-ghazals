
hijr ke haath se ab ḳhaak paḌe jiine meñ 
dard ik aur uThā aah nayā siine meñ 
ḳhūn-e-dil piine se jo kuchh hai halāvat ham ko 
ye mazā aur kisī ko nahīñ mai piine meñ 
dil ko kis shakl se apne na musaffā rakkhūñ 
jalva-gar yaar kī sūrat hai is ā.īne meñ 
ashk o laḳht-e-jigar āñkhoñ meñ nahīñ haiñ mere 
haiñ bhare laal o guhar ishq ke ganjīne meñ 
shakl-e-ā.īna 'zafar' se to na rakh dil meñ ḳhayāl 
kuchh mazā bhī hai bhalā jaan mirī lene meñ 