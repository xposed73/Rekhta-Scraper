
nibāh baat kā us hīla-gar se kuchh na huā 
idhar se kyā na huā par udhar se kuchh na huā 
javāb-e-sāf to laatā agar na laatā ḳhat 
likhā nasīb kā jo nāma-bar se kuchh na huā 
hamesha fitne hī barpā kiye mire sar par 
huā ye aur to us fitna-gar se kuchh na huā 
balā se girya-e-shab tū hī kuchh asar kartā 
agarche ishq meñ āh-e-sahar se kuchh na huā 
jalā jalā ke kiyā sham.a saañ tamām mujhe 
bas aur to mujhe soz-e-jigar se kuchh na huā 
rahīñ adū se vahī garm-joshiyāñ us kī 
is āh-e-sard aur is chashm-e-tar se kuchh na huā 
uThāyā ishq meñ kyā kyā na dard-e-sar maiñ ne 
husūl par mujhe us dard-e-sar se kuchh na huā 
shab-e-visāl meñ bhī merī jaan ko ārām 
azīzo dard-e-judā.ī ke Dar se kuchh na huā 
na dūñgā dil use maiñ ye hamesha kahtā thā 
vo aaj le hī gayā aur 'zafar' se kuchh na huā 