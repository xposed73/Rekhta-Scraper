
ruḳh jo zer-e-sumbul-e-pur-pech-o-tāb aa jā.egā 
phir ke burj-e-sumbule meñ āftāb aa jā.egā 
terā ehsāñ hogā qāsid gar shitāb aa jā.egā 
sabr mujh ko dekh kar ḳhat kā javāb aa jā.egā 
ho na betāb itnā gar us kā itaab aa jā.egā 
tū ġhazab meñ ai dil-e-ḳhāna-ḳharāb aa jā.egā 
is qadar ronā nahīñ behtar bas ab ashkoñ ko rok 
varna tūfāñ dekh ai chashm-e-pur-āb aa jā.egā 
pesh hovegā agar tere gunāhoñ kā hisāb 
tañg zālim arsa-e-roz-e-hisāb aa jā.egā 
dekh kar dast-e-sitam meñ terī teġh-e-ābdār 
mere har zaḳhm-e-jigar ke muñh meñ aab aa jā.egā 
apnī chashm-e-mast kī gardish na ai saaqī dikhā 
dekh chakkar meñ abhī jām-e-sharāb aa jā.egā 
ḳhuub hogā haañ jo siine se nikal jā.egā tū 
chain mujh ko ai dil-e-pur-iztirāb aa jā.egā 
ai 'zafar' uTh jā.egā jab parda-e-sharm-o-hijāb 
sāmne vo yaar mere be-hijāb aa jā.egā 