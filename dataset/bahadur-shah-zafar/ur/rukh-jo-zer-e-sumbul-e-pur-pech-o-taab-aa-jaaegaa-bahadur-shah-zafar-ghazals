
رخ جو زیر سنبل پر پیچ و تاب آ جائے گا 
پھر کے برج سنبلہ میں آفتاب آ جائے گا 
تیرا احساں ہوگا قاصد گر شتاب آ جائے گا 
صبر مجھ کو دیکھ کر خط کا جواب آ جائے گا 
ہو نہ بیتاب اتنا گر اس کا عتاب آ جائے گا 
تو غضب میں اے دل خانہ خراب آ جائے گا 
اس قدر رونا نہیں بہتر بس اب اشکوں کو روک 
ورنہ طوفاں دیکھ اے چشم پر آب آ جائے گا 
پیش ہووے گا اگر تیرے گناہوں کا حساب 
تنگ ظالم عرصۂ روز حساب آ جائے گا 
دیکھ کر دست ستم میں تیری تیغ آب دار 
میرے ہر زخم جگر کے منہ میں آب آ جائے گا 
اپنی چشم مست کی گردش نہ اے ساقی دکھا 
دیکھ چکر میں ابھی جام شراب آ جائے گا 
خوب ہوگا ہاں جو سینہ سے نکل جائے گا تو 
چین مجھ کو اے دل پر اضطراب آ جائے گا 
اے ظفرؔ اٹھ جائے گا جب پردہ شرم و حجاب 
سامنے وہ یار میرے بے حجاب آ جائے گا 