
tirī zulfoñ meñ dil uljhā huā hai 
balā ke pech meñ aayā huā hai 
na kyūñkar bū-e-ḳhūñ naame se aa.e 
usī jallād kā likkhā huā hai 
chale duniyā se jis kī yaad meñ ham 
ġhazab hai vo hameñ bhūlā huā hai 
kahūñ kyā haal aglī ishratoñ kā 
vo thā ik ḳhvāb jo bhūlā huā hai 
jafā ho yā vafā ham sab meñ ḳhush haiñ 
kareñ kyā ab to dil aTkā huā hai 
huī hai ishq hī se husn kī qadr 
hamīñ se aap kā shohrā huā hai 
butoñ par rahtī hai maa.il hamesha 
tabī.at ko ḳhudāyā kyā huā hai 
pareshāñ rahte ho din raat 'akbar' 
ye kis kī zulf kā saudā huā hai 