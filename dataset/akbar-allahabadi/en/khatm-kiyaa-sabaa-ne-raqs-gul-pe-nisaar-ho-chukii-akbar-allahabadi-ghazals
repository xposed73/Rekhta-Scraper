
ḳhatm kiyā sabā ne raqs gul pe nisār ho chukī 
josh-e-nashāt ho chukā saut-e-hazār ho chukī 
rañg-e-banafsha miT gayā sumbul-e-tar nahīñ rahā 
sehn-e-chaman meñ zīnat-e-naqsh-o-nigār ho chukī 
masti-e-lāla ab kahāñ us kā pyāla ab kahāñ 
daur-e-tarab guzar gayā āmad-e-yār ho chukī 
rut vo jo thī badal ga.ī aa.ī bas aur nikal ga.ī 
thī jo havā meñ nik.hat-e-mushk-e-tatār ho chukī 
ab tak usī ravish pe hai 'akbar'-e-mast-o-be-ḳhabar 
kah de koī azīz-e-man fasl-e-bahār ho chukī 