
na rūh-e-maz.hab na qalb-e-ārif na shā.irāna zabān baaqī 
zamīñ hamārī badal ga.ī hai agarche hai āsmān baaqī 
shab-e-guzishta ke saaz o sāmāñ ke ab kahāñ haiñ nishān baaqī 
zabān-e-shama-e-sahar pe hasrat kī rah ga.ī dāstān baaqī 
jo zikr aatā hai āḳhirat kā to aap hote haiñ saaf munkir 
ḳhudā kī nisbat bhī dekhtā huuñ yaqīn ruḳhsat gumān baaqī 
fuzūl hai un kī bad-dimāġhī kahāñ hai fariyād ab laboñ par 
ye vaar par vaar ab abas haiñ kahāñ badan meñ hai jaan baaqī 
maiñ apne miTne ke ġham meñ nālāñ udhar zamāna hai shaad o ḳhandāñ 
ishāra kartī hai chashm-e-daurāñ jo aan baaqī jahān baaqī 
isī liye rah ga.ī haiñ āñkheñ ki mere miTne kā rañg dekheñ 
sunūñ vo bāteñ jo hosh uḌā.eñ isī liye haiñ ye kaan baaqī 
ta.ajjub aatā hai tifl-e-dil par ki ho gayā mast-e-nazm-e-'akbar' 
abhī middle paas tak nahīñ hai bahut se haiñ imtihān baaqī 