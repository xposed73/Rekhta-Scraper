
na bahte ashk to tāsīr meñ sivā hote 
sadaf meñ rahte ye motī to be-bahā hote 
mujh aise rind se rakhte zarūr hī ulfat 
janāb-e-shaiḳh agar āshiq-e-ḳhudā hote 
gunāhgāroñ ne dekhā jamāl-e-rahmat ko 
kahāñ nasīb ye hotā jo be-ḳhatā hote 
janāb-e-hazrat-e-nāseh kā vaah kyā kahnā 
jo ek baat na hotī to auliyā hote 
mazāq-e-ishq nahīñ sheḳh meñ ye hai afsos 
ye chāshnī bhī jo hotī to kyā se kyā hote 
mahall-e-shukr haiñ 'akbar' ye darafshāñ nazmeñ 
har ik zabāñ ko ye motī nahīñ atā hote 