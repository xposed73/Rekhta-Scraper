
unheñ nigāh hai apne jamāl hī kī taraf 
nazar uThā ke nahīñ dekhte kisī kī taraf 
tavajjoh apnī ho kyā fann-e-shā.irī kī taraf 
nazar har ek kī jaatī hai aib hī kī taraf 
likhā huā hai jo ronā mire muqaddar meñ 
ḳhayāl tak nahīñ jaatā kabhī hañsī kī taraf 
tumhārā saaya bhī jo log dekh lete haiñ 
vo aañkh uThā ke nahīñ dekhte parī kī taraf 
balā meñ phañstā hai dil muft jaan jaatī hai 
ḳhudā kisī ko na le jaa.e us galī kī taraf 
kabhī jo hotī hai takrār ġhair se ham se 
to dil se hote ho dar-parda tum usī kī taraf 
nigāh paḌtī hai un par tamām mahfil kī 
vo aañkh uThā ke nahīñ dekhte kisī kī taraf 
nigāh us but-e-ḳhud-bīñ kī hai mire dil par 
na aa.ine kī taraf hai na aarsī kī taraf 
qubūl kījiye lillāh tohfa-e-dil ko 
nazar na kījiye is kī shikastagī kī taraf 
yahī nazar hai jo ab qātil-e-zamāna huī 
yahī nazar hai ki uThtī na thī kisī kī taraf 
ġharīb-ḳhāna meñ lillāh do-ghaḌī baiTho 
bahut dinoñ meñ tum aa.e ho is galī kī taraf 
zarā sī der hī ho jā.egī to kyā hogā 
ghaḌī ghaḌī na uThāo nazar ghaḌī kī taraf 
jo ghar meñ pūchhe koī ḳhauf kyā hai kah denā 
chale ga.e the Tahalte hue kisī kī taraf 
hazār jalva-e-husn-e-butāñ ho ai 'akbar' 
tum apnā dhyān lagā.e raho usī kī taraf 