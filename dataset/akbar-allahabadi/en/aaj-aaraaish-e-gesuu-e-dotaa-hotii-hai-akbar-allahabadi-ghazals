
aaj ārā.ish-e-gesū-e-dotā hotī hai 
phir mirī jaan giraftār-e-balā hotī hai 
shauq-e-pā-bosī-e-jānāñ mujhe baaqī hai hanūz 
ghaas jo ugtī hai turbat pe hinā hotī hai 
phir kisī kaam kā baaqī nahīñ rahtā insāñ 
sach to ye hai ki mohabbat bhī balā hotī hai 
jo zamīñ kūcha-e-qātil meñ nikaltī hai na.ī 
vaqf vo bahr-e-mazār-e-shohadā hotī hai 
jis ne dekhī ho vo chitvan koī us se pūchhe 
jaan kyūñ-kar hadaf-e-tīr-e-qazā hotī hai 
naza.a kā vaqt burā vaqt hai ḳhāliq kī panāh 
hai vo saa.at ki qayāmat se sivā hotī hai 
ruuh to ek taraf hotī hai ruḳhsat tan se 
aarzū ek taraf dil se judā hotī hai 
ḳhud samajhtā huuñ ki rone se bhalā kyā hāsil 
par karūñ kyā yūñhī taskīn zarā hotī hai 
rauñdte phirte haiñ vo majma-e-aġhyār ke saath 
ḳhuub tauqīr-e-mazār-e-shohadā hotī hai 
murġh-e-bismil kī tarah loT gayā dil merā 
nigah-e-nāz kī tāsīr bhī kyā hotī hai 
naala kar lene deñ lillāh na chheḌeñ ahbāb 
zabt kartā huuñ to taklīf sivā hotī hai 
jism to ḳhaak meñ mil jaate hue dekhte haiñ 
ruuh kyā jaane kidhar jaatī hai kyā hotī hai 
huuñ fareb-e-sitam-e-yār kā qaa.il 'akbar' 
marte marte na khulā ye ki jafā hotī hai 