
saañs lete hue bhī Dartā huuñ 
ye na samjheñ ki aah kartā huuñ 
bahr-e-hastī meñ huuñ misāl-e-habāb 
miT hī jaatā huuñ jab ubhartā huuñ 
itnī āzādī bhī ġhanīmat hai 
saañs letā huuñ baat kartā huuñ 
shaiḳh sāhab ḳhudā se Darte hoñ 
maiñ to añgrezoñ hī se Dartā huuñ 
aap kyā pūchhte haiñ merā mizāj 
shukr allāh kā hai martā huuñ 
ye baḌā aib mujh meñ hai 'akbar' 
dil meñ jo aa.e kah guzartā huuñ 