
jazba-e-dil ne mire tāsīr dikhlā.ī to hai 
ghuñgrūoñ kī jānib-e-dar kuchh sadā aa.ī to hai 
ishq ke iz.hār meñ har-chand rusvā.ī to hai 
par karūñ kyā ab tabī.at aap par aa.ī to hai 
aap ke sar kī qasam mere sivā koī nahīñ 
be-takalluf aa.iye kamre meñ tanhā.ī to hai 
jab kahā maiñ ne taḌaptā hai bahut ab dil mirā 
hans ke farmāyā taḌaptā hogā saudā.ī to hai 
dekhiye hotī hai kab raahī sū-e-mulk-e-adam 
ḳhāna-e-tan se hamārī ruuh ghabrā.ī to hai 
dil dhaḌaktā hai mirā luuñ bosa-e-ruḳh yā na luuñ 
niiñd meñ us ne dulā.ī muñh se sarkā.ī to hai 
dekhiye lab tak nahīñ aatī gul-e-āriz kī yaad 
sair-e-gulshan se tabī.at ham ne bahlā.ī to hai 
maiñ balā meñ kyuuñ phañsūñ dīvāna ban kar us ke saath 
dil ko vahshat ho to ho kambaḳht saudā.ī to hai 
ḳhaak meñ dil ko milāyā jalva-e-raftār se 
kyuuñ na ho ai naujavāñ ik shān-e-ra.anā.ī to hai 
yuuñ muravvat se tumhāre sāmne chup ho raheñ 
kal ke jalsoñ kī magar ham ne ḳhabar paa.ī to hai 
bāda-e-gul-rañg kā sāġhar ināyat kar mujhe 
sāqiyā tāḳhīr kyā hai ab ghaTā chhā.ī to hai 
jis kī ulfat par baḌā da.avā thā kal 'akbar' tumheñ 
aaj ham jā kar use dekh aa.e harjā.ī to hai 