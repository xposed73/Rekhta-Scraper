
duniyā meñ huuñ duniyā kā talabgār nahīñ huuñ 
bāzār se guzrā huuñ ḳharīdār nahīñ huuñ 
zinda huuñ magar ziist kī lazzat nahīñ baaqī 
har-chand ki huuñ hosh meñ hushyār nahīñ huuñ 
is ḳhāna-e-hastī se guzar jā.ūñgā be-laus 
saaya huuñ faqat naqsh-ba-dīvār nahīñ huuñ 
afsurda huuñ ibrat se davā kī nahīñ hājat 
ġham kā mujhe ye zo.af hai bīmār nahīñ huuñ 
vo gul huuñ ḳhizāñ ne jise barbād kiyā hai 
uljhūñ kisī dāman se maiñ vo ḳhaar nahīñ huuñ 
yā rab mujhe mahfūz rakh us but ke sitam se 
maiñ us kī ināyat kā talabgār nahīñ huuñ 
go dāva-e-taqvā nahīñ dargāh-e-ḳhudā meñ 
but jis se hoñ ḳhush aisā gunahgār nahīñ huuñ 
afsurdagī o zo.af kī kuchh had nahīñ 'akbar' 
kāfir ke muqābil meñ bhī dīñ-dār nahīñ huuñ 