
apne pahlū se vo ġhairoñ ko uThā hī na sake 
un ko ham qissa-e-ġham apnā sunā hī na sake 
zehan merā vo qayāmat ki do-ālam pe muhīt 
aap aaise ki mire zehan meñ aa hī na sake 
dekh lete jo unheñ to mujhe rakhte ma.azūr 
shaiḳh-sāhib magar us bazm meñ jā hī na sake 
aql mahñgī hai bahut ishq ḳhilāf-e-tahzīb 
dil ko is ahd meñ ham kaam meñ lā hī na sake 
ham to ḳhud chāhte the chain se baiTheñ koī dam 
aap kī yaad magar dil se bhulā hī na sake 
ishq kāmil hai usī kā ki patañgoñ kī tarah 
taab nazzāra-e-ma.asūq kī lā hī na sake 
dām-e-hastī kī bhī tarkīb ajab rakkhī hai 
jo phañse us meñ vo phir jaan bachā hī na sake 
maz.har-e-jalva-e-jānāñ hai har ik shai 'akbar' 
be-adab aañkh kisī samt uThā hī na sake 
aisī mantiq se to dīvāngī behtar 'akbar' 
ki jo ḳhāliq kī taraf dil ko jhukā hī na sake 