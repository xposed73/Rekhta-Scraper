
bahut rahā hai kabhī lutf-e-yār ham par bhī 
guzar chukī hai ye fasl-e-bahār ham par bhī 
urūs-e-dahr ko aayā thā pyaar ham par bhī 
ye besvā thī kisī shab nisār ham par bhī 
biThā chukā hai zamāna hameñ bhī masnad par 
huā kiye haiñ javāhir nisār ham par bhī 
adū ko bhī jo banāyā hai tum ne mahram-e-rāz 
to faḳhr kyā jo huā e'tibār ham par bhī 
ḳhatā kisī kī ho lekin khulī jo un kī zabāñ 
to ho hī jaate haiñ do ek vaar ham par bhī 
ham aise rind magar ye zamāna hai vo ġhazab 
ki Daal hī diyā duniyā kā baar ham par bhī 
hameñ bhī ātish-e-ulfat jalā chukī 'akbar' 
harām ho ga.ī dozaḳh kī naar ham par bhī 