
apnī girah se kuchh na mujhe aap dījiye 
aḳhbār meñ to naam mirā chhāp dījiye 
dekho jise vo pionēr office meñ hai DaTā 
bahr-e-ḳhudā mujhe bhī kahīñ chhāp dījiye 
chashm-e-jahāñ se hālat-e-aslī chhupī nahīñ 
aḳhbār meñ jo chāhiye vo chhāp dījiye 
da.avā bahut baḌā hai riyāzī meñ aap ko 
tūl-e-shab-e-firāq ko to naap dījiye 
sunte nahīñ haiñ shaiḳh na.ī raushnī kī baat 
engine kī un ke kaan meñ ab bhaap dījiye 
is but ke dar pe ġhair se 'akbar' ne kah diyā 
zar hī maiñ dene laayā huuñ jaan aap dījiye 