
zid hai unheñ puurā mirā armāñ na kareñge 
muñh se jo nahīñ niklī hai ab haañ na kareñge 
kyuuñ zulf kā bosa mujhe lene nahīñ dete 
kahte haiñ ki vallāh pareshāñ na kareñge 
hai zehan meñ ik baat tumhāre muta.alliq 
ḳhalvat meñ jo pūchhoge to pinhāñ na kareñge 
vaa.iz to banāte haiñ musalmān ko kāfir 
afsos ye kāfir ko musalmāñ na kareñge 
kyuuñ shukr-guzārī kā mujhe shauq hai itnā 
suntā huuñ vo mujh par koī ehsāñ na kareñge 
dīvāna na samjhe hameñ vo samjhe sharābī 
ab chaak kabhī jeb o garebāñ na kareñge 
vo jānte haiñ ġhair mire ghar meñ hai mehmāñ 
ā.eñge to mujh par koī ehsāñ na kareñge 