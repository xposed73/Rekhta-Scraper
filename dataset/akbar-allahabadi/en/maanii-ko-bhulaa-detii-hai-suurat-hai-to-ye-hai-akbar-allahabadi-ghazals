
ma.anī ko bhulā detī hai sūrat hai to ye hai 
nature bhī sabaq siikh le zīnat hai to ye hai 
kamre meñ jo hañstī huī aa.ī mis-e-ra.anā 
teacher ne kahā ilm kī aafat hai to ye hai 
ye baat to achchhī hai ki ulfat ho misoñ se 
huur un ko samajhte haiñ qayāmat hai to ye hai 
pechīda masā.il ke liye jaate haiñ england 
zulfoñ meñ ulajh aate haiñ shāmat hai to ye hai 
public meñ zarā haath milā lījiye mujh se 
sāhab mire īmān kī qīmat hai to ye hai 