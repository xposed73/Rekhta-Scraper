
kyā jāniye sayyad the haq āgāh kahāñ tak 
samjhe na ki sīdhī hai mirī raah kahāñ tak 
mantiq bhī to ik chiiz hai ai qibla o kaaba 
de saktī hai kaam aap kī vallāh kahāñ tak 
aflāk to is ahd meñ sābit hue mādūm 
ab kyā kahūñ jaatī hai mirī aah kahāñ tak 
kuchh san.at o hirfat pe bhī lāzim hai tavajjoh 
āḳhir ye government se tanḳhvāh kahāñ tak 
marnā bhī zarūrī hai ḳhudā bhī hai koī chiiz 
ai hirs ke bando havas-e-jāh kahāñ tak 
tahsīn ke laa.eq tirā har sher hai 'akbar' 
ahbāb kareñ bazm meñ ab vaah kahāñ tak 