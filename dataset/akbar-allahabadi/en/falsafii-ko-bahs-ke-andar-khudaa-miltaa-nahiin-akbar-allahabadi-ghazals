
falsafī ko bahs ke andar ḳhudā miltā nahīñ 
Dor ko suljhā rahā hai aur sirā miltā nahīñ 
ma.arifat ḳhāliq kī aalam meñ bahut dushvār hai 
shahr-e-tan meñ jab ki ḳhud apnā patā miltā nahīñ 
ġhāfiloñ ke lutf ko kaafī hai duniyāvī ḳhushī 
āqiloñ ko be-ġham-e-uqbā mazā miltā nahīñ 
kashti-e-dil kī ilāhī bahr-e-hastī meñ ho ḳhair 
nāḳhudā milte haiñ lekin bā-ḳhudā miltā nahīñ 
ġhāfiloñ ko kyā sunā.ūñ dāstān-e-ishq-e-yār 
sunñe vaale milte haiñ dard-āshnā miltā nahīñ 
zindagānī kā mazā miltā thā jin kī bazm meñ 
un kī qabroñ kā bhī ab mujh ko patā miltā nahīñ 
sirf zāhir ho gayā sarmāya-e-zeb-o-safā 
kyā ta.ajjub hai jo bātin bā-safā miltā nahīñ 
puḳhta tabaoñ par havādis kā nahīñ hotā asar 
kohsāroñ meñ nishān-e-naqsh-e-pā miltā nahīñ 
shaiḳh-sāhib barhaman se laakh barteñ dostī 
be-bhajan gaa.e to mandir se Tikā miltā nahīñ 
jis pe dil aayā hai vo shīrīñ-adā miltā nahīñ 
zindagī hai talḳh jiine kā mazā miltā nahīñ 
log kahte haiñ ki bad-nāmī se bachnā chāhiye 
keh do be us ke javānī kā mazā miltā nahīñ 
ahl-e-zāhir jis qadar chāheñ kareñ bahs-o-jidāl 
maiñ ye samjhā huuñ ḳhudī meñ to ḳhudā miltā nahīñ 
chal base vo din ki yāroñ se bharī thī anjuman 
haa.e afsos aaj sūrat-āshnā miltā nahīñ 
manzil-e-ishq-o-tavakkul manzil-e-ezāz hai 
shaah sab baste haiñ yaañ koī gadā miltā nahīñ 
baar taklīfoñ kā mujh par bār-e-ehsāñ se hai sahl 
shukr kī jā hai agar hājat-ravā miltā nahīñ 
chāñdnī rāteñ bahār apnī dikhātī haiñ to kyā 
be tire mujh ko to lutf ai mah-laqā miltā nahīñ 
ma.anī-e-dil kā kare iz.hār 'akbar' kis tarah 
lafz mauzūñ bahr-e-kashf-e-mudda.ā miltā nahīñ 