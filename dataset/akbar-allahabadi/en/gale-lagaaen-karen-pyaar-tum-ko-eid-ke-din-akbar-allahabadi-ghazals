
gale lagā.eñ kareñ pyaar tum ko eid ke din 
idhar to aao mire gul-ezār eid ke din 
ġhazab kā husn hai ārā.isheñ qayāmat kī 
ayaañ hai qudrat-e-parvardigār eid ke din 
sambhal sakī na tabī.at kisī tarah merī 
rahā na dil pe mujhe iḳhtiyār eid ke din 
vo saal bhar se kudūrat bharī jo thī dil meñ 
vo duur ho ga.ī bas ek baar eid ke din 
lagā liyā unheñ siine se josh-e-ulfat meñ 
ġharaz ki aa hī gayā mujh ko pyaar eid ke din 
kahīñ hai naġhma-e-bulbul kahīñ hai ḳhanda-e-gul 
ayaañ hai josh-e-shabāb-e-bahār eid ke din 
sivayyāñ duudh shakar meva sab muhayyā hai 
magar ye sab hai mujhe nāgavār eid ke din 
mile agar lab-e-shīrīñ kā tere ik bosa 
to lutf ho mujhe albatta yaar eid ke din 