
jo tumhāre lab-e-jāñ-baḳhsh kā shaidā hogā 
uTh bhī jā.egā jahāñ se to masīhā hogā 
vo to muusā huā jo tālib-e-dīdār huā 
phir vo kyā hogā ki jis ne tumheñ dekhā hogā 
qais kā zikr mire shān-e-junūñ ke aage 
agle vaqtoñ kā koī bādiya-paimā hogā 
aarzū hai mujhe ik shaḳhs se milne kī bahut 
naam kyā luuñ koī allāh kā bandā hogā 
lāl-e-lab kā tire bosa to maiñ letā huuñ magar 
Dar ye hai ḳhūn-e-jigar baad meñ piinā hogā 