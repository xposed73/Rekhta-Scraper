
huuñ maiñ parvāna magar sham.a to ho raat to ho 
jaan dene ko huuñ maujūd koī baat to ho 
dil bhī hāzir sar-e-taslīm bhī ḳham ko maujūd 
koī markaz ho koī qibla-e-hājāt to ho 
dil to bechain hai iz.hār-e-irādat ke liye 
kisī jānib se kuchh iz.hār-e-karāmāt to ho 
dil-kushā bāda-e-sāfī kā kise zauq nahīñ 
bātin-afroz koī pīr-e-ḳharābāt to ho 
guftanī hai dil-e-pur-dard kā qissa lekin 
kis se kahiye koī mustafsir-e-hālāt to ho 
dāstān-e-ġham-e-dil kaun kahe kaun sune 
bazm meñ mauqa-e-iz.hār-e-ḳhayālāt to ho 
vaade bhī yaad dilāte haiñ gile bhī haiñ bahut 
vo dikhā.ī bhī to deñ un se mulāqāt to ho 
koī vaa.iz nahīñ fitrat se balāġhat meñ sivā 
magar insān meñ kuchh fahm-e-ishārāt to ho 