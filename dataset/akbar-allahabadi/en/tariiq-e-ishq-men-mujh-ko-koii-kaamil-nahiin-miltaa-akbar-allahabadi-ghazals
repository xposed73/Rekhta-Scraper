
tarīq-e-ishq meñ mujh ko koī kāmil nahīñ miltā 
ga.e farhād o majnūñ ab kisī se dil nahīñ miltā 
bharī hai anjuman lekin kisī se dil nahīñ miltā 
hamīñ meñ aa gayā kuchh naqs yā kāmil nahīñ miltā 
purānī raushnī meñ aur na.ī meñ farq itnā hai 
use kashtī nahīñ miltī ise sāhil nahīñ miltā 
pahuñchnā daad ko mazlūm kā mushkil hī hotā hai 
kabhī qaazī nahīñ milte kabhī qātil nahīñ miltā 
harīfoñ par ḳhazāne haiñ khule yaañ hijr-e-gesū hai 
vahāñ pe bil hai aur yaañ saañp kā bhī bil nahīñ miltā 
ye husn o ishq hī kā kaam hai shubah kareñ kis par 
mizāj un kā nahīñ miltā hamārā dil nahīñ miltā 
chhupā hai siina o ruḳh dil-sitāñ hāthoñ se karvaT meñ 
mujhe sote meñ bhī vo husn se ġhāfil nahīñ miltā 
havās-o-hosh gum haiñ bahr-e-irfān-e-ilāhī meñ 
yahī dariyā hai jis meñ mauj ko sāhil nahīñ miltā 
kitāb-e-dil mujhe kaafī hai 'akbar' dars-e-hikmat ko 
maiñ spencer se mustaġhnī huuñ mujh se mil nahīñ miltā 