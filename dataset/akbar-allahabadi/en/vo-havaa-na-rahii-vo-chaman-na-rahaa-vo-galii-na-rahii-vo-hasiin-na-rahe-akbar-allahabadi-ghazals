
vo havā na rahī vo chaman na rahā vo galī na rahī vo hasīñ na rahe 
vo falak na rahā vo samāñ na rahā vo makāñ na rahe vo makīñ na rahe 
vo guloñ meñ guloñ kī sī bū na rahī vo azīzoñ meñ lutf kī ḳhū na rahī 
vo hasīnoñ meñ rañg-e-vafā na rahā kaheñ aur kī kyā vo hamīñ na rahe 
na vo aan rahī na umañg rahī na vo rindī o zohd kī jañg rahī 
sū-e-qibla nigāhoñ ke ruḳh na rahe aur dar pe naqsh-e-jabīñ na rahe 
na vo jaam rahe na vo mast rahe na fidā.i-e-ahd-e-alast rahe 
vo tarīqa-e-kār-e-jahāñ na rahā vo mashāġhil-e-raunaq-e-dīñ na rahe 
hameñ laakh zamāna lubhā.e to kyā na.e rañg jo charḳh dikhā.e to kyā 
ye muhāl hai ahl-e-vafā ke liye ġham-e-millat o ulfat-e-dīñ na rahe 
tire kūcha-e-zulf meñ dil hai mirā ab use maiñ samajhtā huuñ dām-e-balā 
ye ajiib sitam hai ajiib jafā ki yahāñ na rahe to kahīñ na rahe 
ye tumhāre hī dam se hai bazm-e-tarab abhī jaao na tum na karo ye ġhazab 
koī baiTh ke lutf uThā.egā kyā ki jo raunaq-e-bazm tumhīñ na rahe 
jo thiiñ chashm-e-falak kī bhī nūr-e-nazar vahī jin pe nisār the shams o qamar 
so ab aisī miTī haiñ vo anjuman.en ki nishān bhī un ke kahīñ na rahe 
vahī sūrateñ rah ga.iiñ pesh-e-nazar jo zamāne ko phereñ idhar se udhar 
magar aise jamāl-e-jahāñ-ārā jo the raunaq-e-rū-e-zamīñ na rahe 
ġham o rañj meñ 'akbar' agar hai ghirā to samajh le ki rañj ko bhī hai fanā 
kisī shai ko nahīñ hai jahāñ meñ baqā vo ziyāda malūl o hazīñ na rahe 