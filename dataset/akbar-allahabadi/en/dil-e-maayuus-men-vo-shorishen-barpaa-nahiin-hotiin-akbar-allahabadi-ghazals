
dil-e-māyūs meñ vo shorisheñ barpā nahīñ hotīñ 
umīdeñ is qadar TūTīñ ki ab paidā nahīñ hotīñ 
mirī betābiyāñ bhī juzv haiñ ik merī hastī kī 
ye zāhir hai ki maujeñ ḳhārij az dariyā nahīñ hotīñ 
vahī pariyāñ haiñ ab bhī raajā indar ke akhāḌe meñ 
magar shahzāda-e-gulfām par shaidā nahīñ hotīñ 
yahāñ kī auratoñ ko ilm kī parvā nahīñ be-shak 
magar ye shauharoñ se apne be-parvā nahīñ hotīñ 
ta.alluq dil kā kyā baaqī maiñ rakkhūñ bazm-e-duniyā se 
vo dilkash sūrateñ ab anjuman-ārā nahīñ hotīñ 
huā huuñ is qadar afsurda rañg-e-bāġh-e-hastī se 
havā.eñ fasl-e-gul kī bhī nashāt-afzā nahīñ hotīñ 
qazā ke sāmne be-kār hote haiñ havās 'akbar' 
khulī hotī haiñ go āñkheñ magar biinā nahīñ hotīñ 