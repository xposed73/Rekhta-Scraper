
اشعار مرے یوں تو زمانے کے لیے ہیں 
کچھ شعر فقط ان کو سنانے کے لیے ہیں 
اب یہ بھی نہیں ٹھیک کہ ہر درد مٹا دیں 
کچھ درد کلیجے سے لگانے کے لیے ہیں 
سوچو تو بڑی چیز ہے تہذیب بدن کی 
ورنہ یہ فقط آگ بجھانے کے لیے ہیں 
آنکھوں میں جو بھر لو گے تو کانٹوں سے چبھیں گے 
یہ خواب تو پلکوں پہ سجانے کے لیے ہیں 
دیکھوں ترے ہاتھوں کو تو لگتا ہے ترے ہاتھ 
مندر میں فقط دیپ جلانے کے لیے ہیں 
یہ علم کا سودا یہ رسالے یہ کتابیں 
اک شخص کی یادوں کو بھلانے کے لیے ہیں 