
mauj-e-gul mauj-e-sabā mauj-e-sahar lagtī hai 
sar se pā tak vo samāñ hai ki nazar lagtī hai 
ham ne har gaam pe sajdoñ ke jalā.e haiñ charāġh 
ab hameñ terī galī rāhguzar lagtī hai 
lamhe lamhe meñ basī hai tirī yādoñ kī mahak 
aaj kī raat to ḳhushbū kā safar lagtī hai 
jal gayā apnā nasheman to koī baat nahīñ 
dekhnā ye hai ki ab aag kidhar lagtī hai 
saarī duniyā meñ ġharīboñ kā lahū bahtā hai 
har zamīñ mujh ko mire ḳhuun se tar lagtī hai 
koī āsūda nahīñ ahl-e-siyāsat ke sivā 
ye sadī dushman-e-arbāb-e-hunar lagtī hai 
vāqi.a shahr meñ kal to koī aisā na huā 
ye to aḳhbār ke daftar kī ḳhabar lagtī hai 
lucknow kyā tirī galiyoñ kā muqaddar thā yahī 
har galī aaj tirī ḳhāk-basar lagtī hai 