
ai dard-e-ishq tujh se mukarne lagā huuñ maiñ 
mujh ko sambhāl had se guzarne lagā huuñ maiñ 
pahle haqīqatoñ hī se matlab thā aur ab 
ek aadh baat farz bhī karne lagā huuñ maiñ 
har aan TūTte ye aqīdoñ ke silsile 
lagtā hai jaise aaj bikharne lagā huuñ maiñ 
ai chashm-e-yār merā sudharnā muhāl thā 
terā kamāl hai ki sudharne lagā huuñ maiñ 
ye mehr-o-māh arz-o-samā mujh meñ kho ga.e 
ik kā.enāt ban ke ubharne lagā huuñ maiñ 
itnoñ kā pyaar mujh se sambhālā na jā.egā 
logo tumhāre pyaar se Darne lagā huuñ maiñ 
dillī kahāñ ga.iiñ tire kūchoñ kī raunaqeñ 
galiyoñ se sar jhukā ke guzarne lagā huuñ maiñ 