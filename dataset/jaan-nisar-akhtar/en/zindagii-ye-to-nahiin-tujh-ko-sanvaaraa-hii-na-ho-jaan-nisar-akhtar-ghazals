
zindagī ye to nahīñ tujh ko sañvārā hī na ho 
kuchh na kuchh ham ne tirā qarz utārā hī na ho 
dil ko chhū jaatī hai yuuñ raat kī āvāz kabhī 
chauñk uThtā huuñ kahīñ tū ne pukārā hī na ho 
kabhī palkoñ pe chamaktī hai jo ashkoñ kī lakīr 
sochtā huuñ tire āñchal kā kinārā hī na ho 
zindagī ek ḳhalish de ke na rah jā mujh ko 
dard vo de jo kisī tarah gavārā hī na ho 
sharm aatī hai ki us shahr meñ ham haiñ ki jahāñ 
na mile bhiik to lākhoñ kā guzārā hī na ho 