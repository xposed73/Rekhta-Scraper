
vo ham se aaj bhī dāman-kashāñ chale hai miyāñ 
kisī pe zor hamārā kahāñ chale hai miyāñ 
jahāñ bhī thak ke koī kārvāñ Thahartā hai 
vahīñ se ek nayā kārvāñ chale hai miyāñ 
jo ek samt gumāñ hai to ek samt yaqīñ 
ye zindagī to yūñhī darmiyāñ chale hai miyāñ 
badalte rahte haiñ bas naam aur to kyā hai 
hazāroñ saal se ik dāstāñ chale hai miyāñ 
har ik qadam hai na.ī āzmā.ishoñ kā hujūm 
tamām umr koī imtihāñ chale hai miyāñ 
vahīñ pe ghūmte rahnā to koī baat nahīñ 
zamīñ chale hai to aage kahāñ chale hai miyāñ 
vo ek lamha-e-hairat ki lafz saath na deñ 
nahīñ chale hai na aise meñ haañ chale hai miyāñ 