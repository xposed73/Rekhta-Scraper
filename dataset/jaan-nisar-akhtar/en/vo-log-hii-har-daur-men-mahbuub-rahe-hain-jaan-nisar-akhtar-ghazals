
vo log hī har daur meñ mahbūb rahe haiñ 
jo ishq meñ tālib nahīñ matlūb rahe haiñ 
tūfān kī āvāz to aatī nahīñ lekin 
lagtā hai safīne se kahīñ Duub rahe haiñ 
un ko na pukāro ġham-e-daurāñ ke laqab se 
jo dard kisī naam se mansūb rahe haiñ 
ham bhī tirī sūrat ke parastār haiñ lekin 
kuchh aur bhī chehre hameñ marġhūb rahe haiñ 
alfāz meñ iz.hār-e-mohabbat ke tarīqe 
ḳhud ishq kī nazroñ meñ bhī māyūb rahe haiñ 
is ahd-e-basīrat meñ bhī naqqād hamāre 
har ek baḌe naam se mar.ūb rahe haiñ 
itnā bhī na ghabrāo na.ī tarz-e-adā se 
har daur meñ badle hue uslūb rahe haiñ 