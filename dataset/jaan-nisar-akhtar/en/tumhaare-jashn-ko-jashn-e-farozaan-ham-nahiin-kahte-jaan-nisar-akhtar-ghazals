
tumhāre jashn ko jashn-e-farozāñ ham nahīñ kahte 
lahū kī garm būñdoñ ko charāġhāñ ham nahīñ kahte 
agar had se guzar jaa.e davā to ban nahīñ jaatā 
kisī bhī dard ko duniyā kā darmāñ ham nahīñ kahte 
nazar kī intihā koī na dil kī intihā koī 
kisī bhī husn ko husn-e-farāvāñ ham nahīñ kahte 
kisī āshiq ke shāne par bikhar jaa.e to kyā kahnā 
magar is zulf ko zulf-e-pareshāñ ham nahīñ kahte 
na bū-e-gul mahaktī hai na shāḳh-e-gul lachaktī hai 
abhī apne gulistāñ ko gulistāñ ham nahīñ kahte 
bahāroñ se junūñ ko har tarah nisbat sahī lekin 
shaguft-e-gul ko āshiq kā garebāñ ham nahīñ kahte 
hazāroñ saal biite haiñ hazāroñ saal bīteñge 
badal jā.egī kal taqdīr-e-insāñ ham nahīñ kahte 