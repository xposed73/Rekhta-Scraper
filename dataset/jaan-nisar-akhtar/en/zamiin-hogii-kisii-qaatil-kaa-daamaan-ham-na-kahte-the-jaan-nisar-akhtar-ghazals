
zamīñ hogī kisī qātil kā dāmāñ ham na kahte the 
akārat jā.egā ḳhūn-e-shahīdāñ ham na kahte the 
ilāj-e-chāk-e-pairāhan huā to is tarah hogā 
siyā jā.egā kāñToñ se garebāñ ham na kahte the 
tarāne kuchh diye lafzoñ meñ ḳhud ko qaid kar leñge 
ajab andāz se phailegā zindāñ ham na kahte the 
koī itnā na hogā laash bhī le jā ke dafnā de 
inhīñ saḌkoñ pe mar jā.egā insāñ ham na kahte the 
nazar lipTī hai sholoñ meñ lahū taptā hai āñkhoñ meñ 
uThā hī chāhtā hai koī tūfāñ ham na kahte the 
chhalakte jaam meñ bhīgī huī āñkheñ utar aa.iiñ 
satā.egī kisī din yād-e-yārāñ ham na kahte the 
na.ī tahzīb kaise lucknow ko raas aa.egī 
ujaḌ jā.egā ye shahr-e-ġhazālāñ ham na kahte the 