
har ek shaḳhs pareshān-o-darba-dar sā lage 
ye shahr mujh ko to yaaro koī bhañvar sā lage 
ab us ke tarz-e-tajāhul ko kyā kahe koī 
vo be-ḳhabar to nahīñ phir bhī be-ḳhabar sā lage 
har ek ġham ko ḳhushī kī tarah baratnā hai 
ye daur vo hai ki jiinā bhī ik hunar sā lage 
nashāt-e-sohbat-e-rindāñ bahut ġhanīmat hai 
ki lamha lamha pur-āshob-o-pur-ḳhatar sā lage 
kise ḳhabar hai ki duniyā kā hashr kyā hogā 
kabhī kabhī to mujhe aadmī se Dar sā lage 
vo tund vaqt kī rau hai ki paañv Tik na sakeñ 
har aadmī koī ukhḌā huā shajar sā lage 
jahān-e-nau ke mukammal siñgār kī ḳhātir 
sadī sadī kā zamāna bhī muḳhtasar sā lage 