
chauñk chauñk uThtī hai mahloñ kī fazā raat ga.e 
kaun detā hai ye galiyoñ meñ sadā raat ga.e 
ye haqā.eq kī chaTānoñ se tarāshī duniyā 
oḌh letī hai tilismoñ kī ridā raat ga.e 
chubh ke rah jaatī hai siine meñ badan kī ḳhushbū 
khol detā hai koī band-e-qabā raat ga.e 
aao ham jism kī sham.oñ se ujālā kar leñ 
chāñd niklā bhī to niklegā zarā raat ga.e 
tū na ab aa.e to kyā aaj talak aatī hai 
sīḌhiyoñ se tire qadmoñ kī sadā raat ga.e 