
zindagī tujh ko bhulāyā hai bahut din ham ne 
vaqt ḳhvāboñ meñ gañvāyā hai bahut din ham ne 
ab ye nekī bhī hameñ jurm nazar aatī hai 
sab ke aiboñ ko chhupāyā hai bahut din ham ne 
tum bhī is dil ko dukhā lo to koī baat nahīñ 
apnā dil aap dukhāyā hai bahut din ham ne 
muddatoñ tark-e-tamannā pe lahū royā hai 
ishq kā qarz chukāyā hai bahut din ham ne 
kyā patā ho bhī sake is kī talāfī ki nahīñ 
shā.erī tujh ko gañvāyā hai bahut din ham ne 