
aahaT sī koī aa.e to lagtā hai ki tum ho 
saaya koī lahrā.e to lagtā hai ki tum ho 
jab shāḳh koī haath lagāte hī chaman meñ 
sharmā.e lachak jaa.e to lagtā hai ki tum ho 
sandal se mahaktī huī pur-kaif havā kā 
jhoñkā koī Takrā.e to lagtā hai ki tum ho 
oḌhe hue tāroñ kī chamaktī huī chādar 
naddī koī bal khaa.e to lagtā hai ki tum ho 
jab raat ga.e koī kiran mere barābar 
chup-chāp sī so jaa.e to lagtā hai ki tum ho 