
ham ne kaaTī haiñ tirī yaad meñ rāteñ aksar 
dil se guzrī haiñ sitāroñ kī barāteñ aksar 
aur to kaun hai jo mujh ko tasallī detā 
haath rakh detī haiñ dil par tirī bāteñ aksar 
husn shā.ista-e-tahzīb-e-alam hai shāyad 
ġham-zada lagtī haiñ kyuuñ chāñdnī rāteñ aksar 
haal kahnā hai kisī se to muḳhātab hai koī 
kitnī dilchasp huā kartī haiñ bāteñ aksar 
ishq rahzan na sahī ishq ke hāthoñ phir bhī 
ham ne luTtī huī dekhī haiñ barateñ aksar 
ham se ik baar bhī jiitā hai na jītegā koī 
vo to ham jaan ke khā lete haiñ māteñ aksar 
un se pūchho kabhī chehre bhī paḌhe haiñ tum ne 
jo kitāboñ kī kiyā karte haiñ bāteñ aksar 
ham ne un tund-havāoñ meñ jalā.e haiñ charāġh 
jin havāoñ ne ulaT dī haiñ bisāteñ aksar 