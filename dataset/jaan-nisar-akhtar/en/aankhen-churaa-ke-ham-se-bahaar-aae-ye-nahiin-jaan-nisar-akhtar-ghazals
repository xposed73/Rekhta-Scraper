
āñkheñ churā ke ham se bahār aa.e ye nahīñ 
hisse meñ apne sirf ġhubār aa.e ye nahīñ 
kū-e-ġham-e-hayāt meñ sab umr kaaT dī 
thoḌā sā vaqt vaañ bhī guzār aa.e ye nahīñ 
ḳhud ishq qurb-e-jism bhī hai qurb-e-jāñ ke saath 
ham duur hī se un ko pukār aa.e ye nahīñ 
āñkhoñ meñ dil khule hoñ to mausam kī qaid kyā 
fasl-e-bahār hī meñ bahār aa.e ye nahīñ 
ab kyā kareñ ki husn jahāñ hai aziiz hai 
tere sivā kisī pe na pyaar aa.e ye nahīñ 
va.adoñ ko ḳhūn-e-dil se likho tab to baat hai 
kāġhaz pe qismatoñ ko sañvār aa.e ye nahīñ 
kuchh roz aur kal kī muravvat meñ kaaT leñ 
dil ko yaqīn-e-va.ada-e-yār aa.e ye nahīñ 