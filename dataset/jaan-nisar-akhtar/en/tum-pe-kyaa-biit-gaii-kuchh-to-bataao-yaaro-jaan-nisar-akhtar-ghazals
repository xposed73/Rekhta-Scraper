
tum pe kyā biit ga.ī kuchh to batāo yaaro 
maiñ koī ġhair nahīñ huuñ ki chhupāo yaaro 
in añdheroñ se nikalne kī koī raah karo 
ḳhūn-e-dil se koī mish.al hī jalāo yaaro 
ek bhī ḳhvāb na ho jin meñ vo āñkheñ kyā haiñ 
ik na ik ḳhvāb to āñkhoñ meñ basāo yaaro 
bojh duniyā kā uThā.ūñgā akelā kab tak 
ho sake tum se to kuchh haath baTāo yaaro 
zindagī yuuñ to na bāñhoñ meñ chalī aa.egī 
ġham-e-daurāñ ke zarā naaz uThāo yaaro 
umr-bhar qatl huā huuñ maiñ tumhārī ḳhātir 
āḳhirī vaqt to suulī na chaḌhāo yaaro 
aur kuchh der tumheñ dekh ke jī luuñ Thahro 
merī bālīñ se abhī uTh ke na jaao yaaro 