
hausla kho na diyā terī nahīñ se ham ne 
kitnī shiknoñ ko chunā terī jabīñ se ham ne 
vo bhī kyā din the ki dīvāna bane phirte the 
sun liyā thā tire baare meñ kahīñ se ham ne 
jis jagah pahle-pahal naam tirā aatā hai 
dāstāñ apnī sunā.ī hai vahīñ se ham ne 
yuuñ to ehsān hasīnoñ ke uThā.e haiñ bahut 
pyaar lekin jo kiyā hai to tumhīñ se ham ne 
kuchh samajh kar hī ḳhudā tujh ko kahā hai varna 
kaun sī baat kahī itne yaqīñ se ham ne 