
ufuq agarche pighaltā dikhā.ī paḌtā hai 
mujhe to duur saverā dikhā.ī paḌtā hai 
hamāre shahr meñ be-chehra log baste haiñ 
kabhī kabhī koī chehra dikhā.ī paḌtā hai 
chalo ki apnī mohabbat sabhī ko baañT aa.eñ 
har ek pyaar kā bhūkā dikhā.ī paḌtā hai 
jo apnī zaat se ik anjuman kahā jaa.e 
vo shaḳhs tak mujhe tanhā dikhā.ī paḌtā hai 
na koī ḳhvāb na koī ḳhalish na koī ḳhumār 
ye aadmī to adhūrā dikhā.ī paḌtā hai 
lachak rahī haiñ shuāoñ kī sīḌhiyāñ paiham 
falak se koī utartā dikhā.ī paḌtā hai 
chamaktī ret pe ye ġhusl-e-āftāb tirā 
badan tamām sunahrā dikhā.ī paḌtā hai 