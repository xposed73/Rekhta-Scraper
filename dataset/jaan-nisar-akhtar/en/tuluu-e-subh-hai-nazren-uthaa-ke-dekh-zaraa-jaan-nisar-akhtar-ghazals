
tulū-e-sub.h hai nazreñ uThā ke dekh zarā 
shikast-e-zulmat-e-shab muskurā ke dekh zarā 
ġham-e-bahār o ġham-e-yār hī nahīñ sab kuchh 
ġham-e-jahāñ se bhī dil ko lagā ke dekh zarā 
bahār kaun sī sauġhāt le ke aa.ī hai 
hamāre zaḳhm-e-tamannā tū aa ke dekh zarā 
har ek samt se ik āftāb ubhregā 
charāġh-e-dair-o-haram to bujhā ke dekh zarā 
vajūd-e-ishq kī tārīḳh kā pata to chale 
varaq ulaT ke tū arz o samā ke dekh zarā 
mile to tū hī mile aur kuchh qubūl nahīñ 
jahāñ meñ hausle ahl-e-vafā ke dekh zarā 
tirī nazar se hai rishta mire girebāñ kā 
kidhar hai merī taraf muskurā ke dekh zarā 