
zarā sī baat pe har rasm toḌ aayā thā 
dil-e-tabāh ne bhī kyā mizāj paayā thā 
guzar gayā hai koī lamha-e-sharar kī tarah 
abhī to maiñ use pahchān bhī na paayā thā 
muaaf kar na sakī merī zindagī mujh ko 
vo ek lamha ki maiñ tujh se tañg aayā thā 
shagufta phuul simaT kar kalī bane jaise 
kuchh is kamāl se tū ne badan churāyā thā 
patā nahīñ ki mire ba.ad un pe kyā guzrī 
maiñ chand ḳhvāb zamāne meñ chhoḌ aayā thā 