
tū is qadar mujhe apne qarīb lagtā hai 
tujhe alag se jo sochūñ ajiib lagtā hai 
jise na husn se matlab na ishq se sarokār 
vo shaḳhs mujh ko bahut bad-nasīb lagtā hai 
hudūd-e-zāt se bāhar nikal ke dekh zarā 
na koī ġhair na koī raqīb lagtā hai 
ye dostī ye marāsim ye chāhateñ ye ḳhulūs 
kabhī kabhī mujhe sab kuchh ajiib lagtā hai 
ufuq pe duur chamaktā huā koī taarā 
mujhe charāġh-e-dayār-e-habīb lagtā hai 