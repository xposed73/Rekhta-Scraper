
achchhā hai un se koī taqāzā kiyā na jaa.e 
apnī nazar meñ aap ko rusvā kiyā na jaa.e 
ham haiñ tirā ḳhayāl hai terā jamāl hai 
ik pal bhī apne aap ko tanhā kiyā na jaa.e 
uThne ko uTh to jaa.eñ tirī anjuman se ham 
par terī anjuman ko bhī suunā kiyā na jaa.e 
un kī ravish judā hai hamārī ravish judā 
ham se to baat baat pe jhagḌā kiyā na jaa.e 
har-chand e'tibār meñ dhoke bhī haiñ magar 
ye to nahīñ kisī pe bharosā kiyā na jaa.e 
lahja banā ke baat kareñ un ke sāmne 
ham se to is tarah kā tamāshā kiyā na jaa.e 
in.aam ho ḳhitāb ho vaise mile kahāñ 
jab tak sifārishoñ ko ikaTThā kiyā na jaa.e 
is vaqt ham se pūchh na ġham rozgār ke 
ham se har ek ghūñT ko kaḌvā kiyā na jaa.e 