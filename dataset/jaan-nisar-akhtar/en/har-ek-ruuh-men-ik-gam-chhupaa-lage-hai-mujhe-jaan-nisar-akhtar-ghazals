
har ek ruuh meñ ik ġham chhupā lage hai mujhe 
ye zindagī to koī bad-duā lage hai mujhe 
pasand-e-ḳhātir-e-ahl-e-vafā hai muddat se 
ye dil kā daaġh jo ḳhud bhī bhalā lage hai mujhe 
jo āñsuoñ meñ kabhī raat bhiig jaatī hai 
bahut qarīb vo āvāz-e-pā lage hai mujhe 
maiñ so bhī jā.ūñ to kyā merī band āñkhoñ meñ 
tamām raat koī jhāñktā lage hai mujhe 
maiñ jab bhī us ke ḳhayāloñ meñ kho sā jaatā huuñ 
vo ḳhud bhī baat kare to burā lage hai mujhe 
maiñ sochtā thā ki lauTūñgā ajnabī kī tarah 
ye merā gaañv to pahchāntā lage hai mujhe 
na jaane vaqt kī raftār kyā dikhātī hai 
kabhī kabhī to baḌā ḳhauf sā lage hai mujhe 
bikhar gayā hai kuchh is tarah aadmī kā vajūd 
har ek fard koī sāneha lage hai mujhe 
ab ek aadh qadam kā hisāb kyā rakhiye 
abhī talak to vahī fāsla lage hai mujhe 
hikāyat-e-ġham-e-dil kuchh kashish to rakhtī hai 
zamāna ġhaur se suntā huā lage hai mujhe 