
zulfeñ siina naaf kamar 
ek nadī meñ kitne bhañvar 
sadiyoñ sadiyoñ merā safar 
manzil manzil rāhguzar 
kitnā mushkil kitnā kaThin 
jiine se jiine kā hunar 
gaañv meñ aa kar shahr base 
gaañv bichāre jaa.eñ kidhar 
phūñkne vaale sochā bhī 
phailegī ye aag kidhar 
laakh tarah se naam tirā 
baiThā likkhūñ kāġhaz par 
chhoTe chhoTe zehn ke log 
ham se un kī baat na kar 
peT pe patthar bāñdh na le 
haath meñ sajte haiñ patthar 
raat ke pīchhe raat chale 
ḳhvāb huā har ḳhvāb-e-sahar 
shab bhar to āvāra phire 
lauT chaleñ ab apne ghar 