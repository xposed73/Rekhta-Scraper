
jism kī har baat hai āvārgī ye mat kaho 
ham bhī kar sakte haiñ aisī shā.erī ye mat kaho 
us nazar kī us badan kī gungunāhaT to suno 
ek sī hotī hai har ik rāgnī ye mat kaho 
ham se dīvānoñ ke bin duniyā sañvartī kis tarah 
aql ke aage hai kyā dīvāngī ye mat kaho 
kaT sakī haiñ aaj tak sone kī zanjīreñ kahāñ 
ham bhī ab āzād haiñ yaaro abhī ye mat kaho 
paañv itne tez haiñ uThte nazar aate nahīñ 
aaj thak kar rah gayā hai aadmī ye mat kaho 
jitne va.ade kal the utne aaj bhī maujūd haiñ 
un ke va.adoñ meñ huī hai kuchh kamī ye mat kaho 
dil meñ apne dard kī chhiTkī huī hai chāñdnī 
har taraf phailī huī hai tīrgī ye mat kaho 