
ham se bhāgā na karo duur ġhazāloñ kī tarah 
ham ne chāhā hai tumheñ chāhne vāloñ kī tarah 
ḳhud-ba-ḳhud niind sī āñkhoñ meñ ghulī jaatī hai 
mahkī mahkī hai shab-e-ġham tire bāloñ kī tarah 
tere bin raat ke hāthoñ pe ye tāroñ ke ayāġh 
ḳhūb-sūrat haiñ magar zahr ke pyāloñ kī tarah 
aur kyā is se ziyāda koī narmī bartūñ 
dil ke zaḳhmoñ ko chhuā hai tire gāloñ kī tarah 
gungunāte hue aur aa kabhī un sīnoñ meñ 
terī ḳhātir jo mahakte haiñ shivāloñ kī tarah 
terī zulfeñ tirī āñkheñ tire abrū tire lab 
ab bhī mash.hūr haiñ duniyā meñ misāloñ kī tarah 
ham se māyūs na ho ai shab-e-daurāñ ki abhī 
dil meñ kuchh dard chamakte haiñ ujāloñ kī tarah 
mujh se nazreñ to milāo ki hazāroñ chehre 
merī āñkhoñ meñ sulagte haiñ savāloñ kī tarah 
aur to mujh ko milā kyā mirī mehnat kā sila 
chand sikke haiñ mire haath meñ chhāloñ kī tarah 
justujū ne kisī manzil pe Thaharne na diyā 
ham bhaTakte rahe āvāra ḳhayāloñ kī tarah 
zindagī jis ko tirā pyaar milā vo jaane 
ham to nākām rahe chāhne vāloñ kī tarah 