
muddat huī us jān-e-hayā ne ham se ye iqrār kiyā 
jitne bhī badnām hue ham utnā us ne pyaar kiyā 
pahle bhī ḳhush-chashmoñ meñ ham chaukannā se rahte the 
terī soī āñkhoñ ne to aur hameñ hoshiyār kiyā 
jaate jaate koī ham se achchhe rahnā kah to gayā 
pūchhe lekin pūchhne vaale kis ne ye bīmār kiyā 
qatra qatra sirf huā hai ishq meñ apne dil kā lahū 
shakl dikhā.ī tab us ne jab āñkhoñ ko ḳhūñ-bār kiyā 
ham par kitnī baar paḌe ye daure bhī tanhā.ī ke 
jo bhī ham se milne aayā milne se inkār kiyā 
ishq meñ kyā nuqsān nafā hai ham ko kyā samjhāte ho 
ham ne saarī umr hī yaaro dil kā kārobār kiyā 
mahfil par jab niiñd sī chhā.ī sab ke sab ḳhāmosh hue 
ham ne tab kuchh sher sunāyā logoñ ko bedār kiyā 
ab tum socho ab tum jaano jo chāho ab rañg bharo 
ham ne to ik naqsha khīñchā ik ḳhāka tayyār kiyā 
desh se jab pardesh sidhāre ham par ye bhī vaqt paḌā 
nazmeñ chhoḌī ġhazleñ chhoḌī gītoñ kā bevpār kiyā 