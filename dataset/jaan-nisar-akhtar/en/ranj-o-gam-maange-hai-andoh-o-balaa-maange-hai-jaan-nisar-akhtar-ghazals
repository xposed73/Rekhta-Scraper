
ranj-o-ġham māñge hai andoh-o-balā māñge hai 
dil vo mujrim hai ki ḳhud apnī sazā māñge hai 
chup hai har zaḳhm-e-gulū chup hai shahīdoñ kā lahū 
dast-e-qātil hai jo mehnat kā sila māñge hai 
tū bhī ik daulat-e-nāyāb hai par kyā kahiye 
zindagī aur bhī kuchh tere sivā māñge hai 
khoī khoī ye nigāheñ ye ḳhamīda palkeñ 
haath uThā.e koī jis tarah duā māñge hai 
raas ab aa.egī ashkoñ kī na aahoñ kī fazā 
aaj kā pyaar na.ī āb-o-havā māñge hai 
bāñsurī kā koī naġhma na sahī chīḳh sahī 
har sukūt-e-shab-e-ġham koī sadā māñge hai 
laakh munkir sahī par zauq-e-parastish merā 
aaj bhī koī sanam koī ḳhudā māñge hai 
saañs vaise hī zamāne kī rukī jaatī hai 
vo badan aur bhī kuchh tañg qabā māñge hai 
dil har ik haal se begāna huā jaatā hai 
ab tavajjoh na taġhāful na adā māñge hai 