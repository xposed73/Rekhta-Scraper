
ishq minnat-e-kash-e-qarār nahīñ 
husn majbūr-e-intizār nahīñ 
terī ranjish kī intihā ma.alūm 
hasratoñ kā mirī shumār nahīñ 
apnī nazreñ bikher de saaqī 
mai ba-andāza-e-ḳhumār nahīñ 
zer-e-lab hai abhī tabassum-e-dost 
muntashir jalva-e-bahār nahīñ 
apnī takmīl kar rahā huuñ maiñ 
varna tujh se to mujh ko pyaar nahīñ 
chāra-e-intizār kaun kare 
terī nafrat bhī ustuvār nahīñ 
'faiz' zinda raheñ vo haiñ to sahī 
kyā huā gar vafā-shi.ār nahīñ 