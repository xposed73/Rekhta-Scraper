
ye kis ḳhalish ne phir is dil meñ āshiyāna kiyā 
phir aaj kis ne suḳhan ham se ġhā.ebāna kiyā 
ġham-e-jahāñ ho ruḳh-e-yār ho ki dast-e-adū 
sulūk jis se kiyā ham ne āshiqāna kiyā 
the ḳhāk-e-rāh bhī ham log qahr-e-tūfāñ bhī 
sahā to kyā na sahā aur kiyā to kyā na kiyā 
ḳhushā ki aaj har ik mudda.ī ke lab par hai 
vo raaz jis ne hameñ rāñda-e-zamāna kiyā 
vo hīla-gar jo vafā-jū bhī hai jafā-ḳhū bhī 
kiyā bhī 'faiz' to kis but se dostāna kiyā 