
sab qatl ho ke tere muqābil se aa.e haiñ 
ham log surḳh-rū haiñ ki manzil se aa.e haiñ 
sham-e-nazar ḳhayāl ke anjum jigar ke daaġh 
jitne charāġh haiñ tirī mahfil se aa.e haiñ 
uTh kar to aa ga.e haiñ tirī bazm se magar 
kuchh dil hī jāntā hai ki kis dil se aa.e haiñ 
har ik qadam ajal thā har ik gaam zindagī 
ham ghuum phir ke kūcha-e-qātil se aa.e haiñ 
bād-e-ḳhizāñ kā shukr karo 'faiz' jis ke haath 
naame kisī bahār-e-shimā.il se aa.e haiñ 