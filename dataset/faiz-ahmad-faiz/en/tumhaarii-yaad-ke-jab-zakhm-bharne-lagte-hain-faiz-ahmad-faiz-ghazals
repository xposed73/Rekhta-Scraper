
tumhārī yaad ke jab zaḳhm bharne lagte haiñ 
kisī bahāne tumheñ yaad karne lagte haiñ 
hadīs-e-yār ke unvāñ nikharne lagte haiñ 
to har harīm meñ gesū sañvarne lagte haiñ 
har ajnabī hameñ mahram dikhā.ī detā hai 
jo ab bhī terī galī se guzarne lagte haiñ 
sabā se karte haiñ ġhurbat-nasīb zikr-e-vatan 
to chashm-e-sub.h meñ aañsū ubharne lagte haiñ 
vo jab bhī karte haiñ is nutq o lab kī baḳhiya-garī 
fazā meñ aur bhī naġhme bikharne lagte haiñ 
dar-e-qafas pe añdhere kī mohr lagtī hai 
to 'faiz' dil meñ sitāre utarne lagte haiñ 