
donoñ jahān terī mohabbat meñ haar ke 
vo jā rahā hai koī shab-e-ġham guzār ke 
vīrāñ hai mai-kada ḳhum-o-sāġhar udaas haiñ 
tum kyā ga.e ki ruuTh ga.e din bahār ke 
ik fursat-e-gunāh milī vo bhī chaar din 
dekhe haiñ ham ne hausle parvardigār ke 
duniyā ne terī yaad se begāna kar diyā 
tujh se bhī dil-fareb haiñ ġham rozgār ke 
bhūle se muskurā to diye the vo aaj 'faiz' 
mat pūchh valvale dil-e-nā-kardā-kār ke 