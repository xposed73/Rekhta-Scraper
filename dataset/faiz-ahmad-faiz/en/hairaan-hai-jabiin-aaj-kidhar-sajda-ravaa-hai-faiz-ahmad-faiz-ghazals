
hairāñ hai jabīñ aaj kidhar sajda ravā hai 
sar par haiñ ḳhudāvand sar-e-arsh ḳhudā hai 
kab tak ise sīñchoge tamannā-e-samar meñ 
ye sabr kā paudā to na phūlā na phalā hai 
miltā hai ḳhirāj us ko tirī nān-e-javīñ se 
har bādshah-e-vaqt tire dar kā gadā hai 
har ek uqūbat se hai talḳhī meñ savā-tar 
vo rañg jo nā-karda gunāhoñ kī sazā hai 
ehsān liye kitne masīhā-nafasoñ ke 
kyā kījiye dil kā na jalā hai na bujhā hai 