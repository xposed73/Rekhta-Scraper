
tire ġham ko jaañ kī talāsh thī tire jāñ-nisār chale ga.e 
tirī rah meñ karte the sar talab sar-e-rahguzār chale ga.e 
tirī kaj-adā.ī se haar ke shab-e-intizār chalī ga.ī 
mire zabt-e-hāl se ruuTh kar mire ġham-gusār chale ga.e 
na savāl-e-vasl na arz-e-ġham na hikāyateñ na shikāyateñ 
tire ahd meñ dil-e-zār ke sabhī iḳhtiyār chale ga.e 
ye hamīñ the jin ke libās par sar-e-rah siyāhī likhī ga.ī 
yahī daaġh the jo sajā ke ham sar-e-bazm-e-yār chale ga.e 
na rahā junūn-e-ruḳh-e-vafā ye rasan ye daar karoge kyā 
jinheñ jurm-e-ishq pe naaz thā vo gunāhgār chale ga.e 