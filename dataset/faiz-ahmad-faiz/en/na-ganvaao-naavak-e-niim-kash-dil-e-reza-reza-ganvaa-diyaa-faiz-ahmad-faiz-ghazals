
na gañvāo nāvak-e-nīm-kash dil-e-reza-reza gañvā diyā 
jo bache haiñ sañg sameT lo tan-e-dāġh-dāġh luTā diyā 
mire chāra-gar ko naved ho saf-e-dushmanāñ ko ḳhabar karo 
jo vo qarz rakhte the jaan par vo hisāb aaj chukā diyā 
karo kaj jabīñ pe sar-e-kafan mire qātiloñ ko gumāñ na ho 
ki ġhurūr-e-ishq kā bāñkpan pas-e-marg ham ne bhulā diyā 
udhar ek harf ki kushtanī yahāñ laakh uzr thā guftanī 
jo kahā to sun ke uḌā diyā jo likhā to paḌh ke miTā diyā 
jo ruke to koh-e-girāñ the ham jo chale to jaañ se guzar ga.e 
rah-e-yār ham ne qadam qadam tujhe yādgār banā diyā 