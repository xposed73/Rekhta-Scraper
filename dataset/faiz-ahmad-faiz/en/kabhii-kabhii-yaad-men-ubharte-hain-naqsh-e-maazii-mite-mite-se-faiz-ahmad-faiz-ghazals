
kabhī kabhī yaad meñ ubharte haiñ naqsh-e-māzī miTe miTe se 
vo āzmā.ish dil o nazar kī vo qurbateñ sī vo fāsle se 
kabhī kabhī aarzū ke sahrā meñ aa ke rukte haiñ qāfile se 
vo saarī bāteñ lagāv kī sī vo saare unvāñ visāl ke se 
nigāh o dil ko qarār kaisā nashāt o ġham meñ kamī kahāñ kī 
vo jab mile haiñ to un se har baar kī hai ulfat na.e sire se 
bahut girāñ hai ye aish-e-tanhā kahīñ subuk-tar kahīñ gavārā 
vo dard-e-pinhāñ ki saarī duniyā rafīq thī jis ke vāste se 
tumhīñ kaho rind o mohtasib meñ hai aaj shab kaun farq aisā 
ye aa ke baiThe haiñ mai-kade meñ vo uTh ke aa.e haiñ mai-kade se 