
nasīb āzmāne ke din aa rahe haiñ 
qarīb un ke aane ke din aa rahe haiñ 
jo dil se kahā hai jo dil se sunā hai 
sab un ko sunāne ke din aa rahe haiñ 
abhī se dil o jaañ sar-e-rāh rakh do 
ki luTne luTāne ke din aa rahe haiñ 
Tapakne lagī un nigāhoñ se mastī 
nigāheñ churāne ke din aa rahe haiñ 
sabā phir hameñ pūchhtī phir rahī hai 
chaman ko sajāne ke din aa rahe haiñ 
chalo 'faiz' phir se kahīñ dil lagā.eñ 
sunā hai Thikāne ke din aa rahe haiñ 