
aa.e kuchh abr kuchh sharāb aa.e 
is ke ba.ad aa.e jo azaab aa.e 
bām-e-mīnā se māhtāb utre 
dast-e-sāqī meñ āftāb aa.e 
har rag-e-ḳhūñ meñ phir charāġhāñ ho 
sāmne phir vo be-naqāb aa.e 
umr ke har varaq pe dil kī nazar 
terī mehr-o-vafā ke baab aa.e 
kar rahā thā ġham-e-jahāñ kā hisāb 
aaj tum yaad be-hisāb aa.e 
na ga.ī tere ġham kī sardārī 
dil meñ yuuñ roz inqalāb aa.e 
jal uThe bazm-e-ġhair ke dar-o-bām 
jab bhī ham ḳhānumāñ-ḳharāb aa.e 
is tarah apnī ḳhāmushī gūñjī 
goyā har samt se javāb aa.e 
'faiz' thī raah sar-ba-sar manzil 
ham jahāñ pahuñche kāmyāb aa.e 