
sabhī kuchh hai terā diyā huā sabhī rāhateñ sabhī kulfateñ 
kabhī sohbateñ kabhī furqateñ kabhī dūriyāñ kabhī qurbateñ 
ye suḳhan jo ham ne raqam kiye ye haiñ sab varaq tirī yaad ke 
koī lamha sub.h-e-visāl kā koī shām-e-hijr kī muddateñ 
jo tumhārī maan leñ nāsehā to rahegā dāman-e-dil meñ kyā 
na kisī adū kī adāvateñ na kisī sanam kī muravvateñ 
chalo aao tum ko dikhā.eñ ham jo bachā hai maqtal-e-shahr meñ 
ye mazār ahl-e-safā ke haiñ ye haiñ ahl-e-sidq kī turbateñ 
mirī jaan aaj kā ġham na kar ki na jaane kātib-e-vaqt ne 
kisī apne kal meñ bhī bhuul kar kahīñ likh rakhī hoñ masarrateñ 