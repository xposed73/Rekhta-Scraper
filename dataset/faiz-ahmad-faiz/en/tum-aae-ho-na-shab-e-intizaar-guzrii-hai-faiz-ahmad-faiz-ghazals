
tum aa.e ho na shab-e-intizār guzrī hai 
talāsh meñ hai sahar baar baar guzrī hai 
junūñ meñ jitnī bhī guzrī ba-kār guzrī hai 
agarche dil pe ḳharābī hazār guzrī hai 
huī hai hazrat-e-nāseh se guftugū jis shab 
vo shab zarūr sar-e-kū-e-yār guzrī hai 
vo baat saare fasāne meñ jis kā zikr na thā 
vo baat un ko bahut nā-gavār guzrī hai 
na gul khile haiñ na un se mile na mai pī hai 
ajiib rañg meñ ab ke bahār guzrī hai 
chaman pe ġhārat-e-gul-chīñ se jaane kyā guzrī 
qafas se aaj sabā be-qarār guzrī hai 