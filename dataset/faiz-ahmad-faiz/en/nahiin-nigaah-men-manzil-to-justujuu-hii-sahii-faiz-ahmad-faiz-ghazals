
nahīñ nigāh meñ manzil to justujū hī sahī 
nahīñ visāl mayassar to aarzū hī sahī 
na tan meñ ḳhuun farāham na ashk āñkhoñ meñ 
namāz-e-shauq to vājib hai be-vazū hī sahī 
kisī tarah to jame bazm mai-kade vaalo 
nahīñ jo bāda-o-sāġhar to hāv-hū hī sahī 
gar intizār kaThin hai to jab talak ai dil 
kisī ke vāda-e-fardā kī guftugū hī sahī 
dayār-e-ġhair meñ mahram agar nahīñ koī 
to 'faiz' zikr-e-vatan apne rū-ba-rū hī sahī 