
kab tak dil kī ḳhair manā.eñ kab tak rah dikhlāoge 
kab tak chain kī mohlat doge kab tak yaad na aaoge 
biitā diid ummīd kā mausam ḳhaak uḌtī hai āñkhoñ meñ 
kab bhejoge dard kā bādal kab barkhā barsāoge 
ahd-e-vafā yā tark-e-mohabbat jo chāho so aap karo 
apne bas kī baat hī kyā hai ham se kyā manvāoge 
kis ne vasl kā sūraj dekhā kis par hijr kī raat Dhalī 
gesuoñ vaale kaun the kyā the un ko kyā jatlāoge 
'faiz' diloñ ke bhaag meñ hai ghar bharnā bhī luT jaanā thī 
tum is husn ke lutf-o-karam par kitne din itrāoge 