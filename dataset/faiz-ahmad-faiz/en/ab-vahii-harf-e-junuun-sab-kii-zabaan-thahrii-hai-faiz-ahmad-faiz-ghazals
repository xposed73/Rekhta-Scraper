
ab vahī harf-e-junūñ sab kī zabāñ Thahrī hai 
jo bhī chal niklī hai vo baat kahāñ Thahrī hai 
aaj tak shaiḳh ke ikrām meñ jo shai thī harām 
ab vahī dushman-e-dīñ rāhat-e-jāñ Thahrī hai 
hai ḳhabar garm ki phirtā hai gurezāñ nāseh 
guftugū aaj sar-e-kū-e-butāñ Thahrī hai 
hai vahī āriz-e-lailā vahī shīrīñ kā dahan 
nigah-e-shauq ghaḌī bhar ko jahāñ Thahrī hai 
vasl kī shab thī to kis darja subuk guzrī thī 
hijr kī shab hai to kyā saḳht girāñ Thahrī hai 
bikhrī ik baar to haath aa.ī hai kab mauj-e-shamīm 
dil se niklī hai to kab lab pe fuġhāñ Thahrī hai 
dast-e-sayyād bhī aajiz hai kaf-e-gul-chīñ bhī 
bū-e-gul Thahrī na bulbul kī zabāñ Thahrī hai 
aate aate yūñhī dam bhar ko rukī hogī bahār 
jaate jaate yūñhī pal bhar ko ḳhizāñ Thahrī hai 
ham ne jo tarz-e-fuġhāñ kī hai qafas meñ ījād 
'faiz' gulshan meñ vahī tarz-e-bayāñ Thahrī hai 