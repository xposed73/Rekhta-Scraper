
rañg pairāhan kā ḳhushbū zulf lahrāne kā naam 
mausam-e-gul hai tumhāre baam par aane kā naam 
dosto us chashm o lab kī kuchh kaho jis ke baġhair 
gulsitāñ kī baat rañgīñ hai na mai-ḳhāne kā naam 
phir nazar meñ phuul mahke dil meñ phir sham.eñ jalīñ 
phir tasavvur ne liyā us bazm meñ jaane kā naam 
dilbarī Thahrā zabān-e-ḳhalq khulvāne kā naam 
ab nahīñ lete parī-rū zulf bikhrāne kā naam 
ab kisī lailā ko bhī iqrār-e-mahbūbī nahīñ 
in dinoñ badnām hai har ek dīvāne kā naam 
mohtasib kī ḳhair ūñchā hai usī ke faiz se 
rind kā saaqī kā mai kā ḳhum kā paimāne kā naam 
ham se kahte haiñ chaman vaale ġharībān-e-chaman 
tum koī achchhā sā rakh lo apne vīrāne kā naam 
'faiz' un ko hai taqāzā-e-vafā ham se jinheñ 
āshnā ke naam se pyārā hai begāne kā naam 