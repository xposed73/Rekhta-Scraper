
kuchh mohtasiboñ kī ḳhalvat meñ kuchh vaa.iz ke ghar jaatī hai 
ham bāda-kashoñ ke hisse kī ab jaam meñ kam-tar jaatī hai 
yuuñ arz-o-talab se kam ai dil patthar dil paanī hote haiñ 
tum laakh razā kī ḳhū Daalo kab ḳhū-e-sitamgar jaatī hai 
bedād-garoñ kī bastī hai yaañ daad kahāñ ḳhairāt kahāñ 
sar phoḌtī phirtī hai nādāñ fariyād jo dar dar jaatī hai 
haañ jaañ ke ziyāñ kī ham ko bhī tashvīsh hai lekin kyā kiije 
har rah jo udhar ko jaatī hai maqtal se guzar kar jaatī hai 
ab kūcha-e-dil-bar kā rah-rau rahzan bhī bane to baat bane 
pahre se adū Talte hī nahīñ aur raat barābar jaatī hai 
ham ahl-e-qafas tanhā bhī nahīñ har roz nasīm-e-sub.h-e-vatan 
yādoñ se mo.attar aatī hai ashkoñ se munavvar jaatī hai 