
آج یوں موج در موج غم تھم گیا اس طرح غم زدوں کو قرار آ گیا 
جیسے خوشبوئے زلف بہار آ گئی جیسے پیغام دیدار یار آ گیا 
جس کی دید و طلب وہم سمجھے تھے ہم رو بہ رو پھر سر رہ گزار آ گیا 
صبح فردا کو پھر دل ترسنے لگا عمر رفتہ ترا اعتبار آ گیا 
رت بدلنے لگی رنگ دل دیکھنا رنگ گلشن سے اب حال کھلتا نہیں 
زخم چھلکا کوئی یا کوئی گل کھلا اشک امڈے کہ ابر بہار آ گیا 
خون عشاق سے جام بھرنے لگے دل سلگنے لگے داغ جلنے لگے 
محفل درد پھر رنگ پر آ گئی پھر شب آرزو پر نکھار آ گیا 
سرفروشی کے انداز بدلے گئے دعوت قتل پر مقتل شہر میں 
ڈال کر کوئی گردن میں طوق آ گیا لاد کر کوئی کاندھے پہ دار آ گیا 
فیضؔ کیا جانیے یار کس آس پر منتظر ہیں کہ لائے گا کوئی خبر 
مے کشوں پر ہوا محتسب مہرباں دل فگاروں پہ قاتل کو پیار آ گیا 