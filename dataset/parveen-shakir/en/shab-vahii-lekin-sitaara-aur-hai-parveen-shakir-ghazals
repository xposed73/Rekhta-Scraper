
shab vahī lekin sitāra aur hai 
ab safar kā isti.āra aur hai 
ek muTThī ret meñ kaise rahe 
is samundar kā kināra aur hai 
mauj ke muḌne meñ kitnī der hai 
naav Daalī aur dhārā aur hai 
jañg kā hathiyār tai kuchh aur thā 
tiir siine meñ utārā aur hai 
matn meñ to jurm sābit hai magar 
hāshiya saare kā saarā aur hai 
saath to merā zamīñ detī magar 
āsmāñ kā hī ishāra aur hai 
dhuup meñ dīvār hī kaam aa.egī 
tez bārish kā sahārā aur hai 
hārne meñ ik anā kī baat thī 
jiit jaane meñ ḳhasārā aur hai 
sukh ke mausam uñgliyoñ par gin liye 
fasl-e-ġham kā goshvāra aur hai 
der se palkeñ nahīñ jhapkīñ mirī 
pesh-e-jāñ ab ke nazāra aur hai 
aur kuchh pal us kā rasta dekh luuñ 
āsmāñ par ek taara aur hai 
had charāġhoñ kī yahāñ se ḳhatm hai 
aaj se rasta hamārā aur hai 