
bādbāñ khulne se pahle kā ishāra dekhnā 
maiñ samundar dekhtī huuñ tum kināra dekhnā 
yuuñ bichhaḌnā bhī bahut āsāñ na thā us se magar 
jaate jaate us kā vo muḌ kar dobāra dekhnā 
kis shabāhat ko liye aayā hai darvāze pe chāñd 
ai shab-e-hijrāñ zarā apnā sitāra dekhnā 
kyā qayāmat hai ki jin ke naam par paspā hue 
un hī logoñ ko muqābil meñ saf-ārā dekhnā 
jab banām-e-dil gavāhī sar kī māñgī jā.egī 
ḳhuun meñ Duubā huā parcham hamārā dekhnā 
jītne meñ bhī jahāñ jī kā ziyāñ pahle se hai 
aisī baazī hārne meñ kyā ḳhasāra dekhnā 
aa.ine kī aañkh hī kuchh kam na thī mere liye 
jaane ab kyā kyā dikhā.egā tumhārā dekhnā 
ek musht-e-ḳhāk aur vo bhī havā kī zad meñ hai 
zindagī kī bebasī kā isti.āra dekhnā 