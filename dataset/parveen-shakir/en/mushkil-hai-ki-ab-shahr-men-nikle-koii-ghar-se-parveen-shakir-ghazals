
mushkil hai ki ab shahr meñ nikle koī ghar se 
dastār pe baat aa ga.ī hotī huī sar se 
barsā bhī to kis dasht ke be-faiz badan par 
ik umr mire khet the jis abr ko tarse 
kal raat jo īñdhan ke liye kaT ke girā hai 
chiḌiyoñ ko baḌā pyaar thā us būḌhe shajar se 
mehnat mirī āñdhī se to mansūb nahīñ thī 
rahnā thā koī rabt shajar kā bhī samar se 
ḳhud apne se milne kā to yaarā na thā mujh meñ 
maiñ bhiiḌ meñ gum ho ga.ī tanhā.ī ke Dar se 
be-nām masāfat hī muqaddar hai to kyā ġham 
manzil kā ta.ayyun kabhī hotā hai safar se 
pathrāyā hai dil yuuñ ki koī ism paḌhā jaa.e 
ye shahr nikaltā nahīñ jaadū ke asar se 
nikle haiñ to raste meñ kahīñ shaam bhī hogī 
sūraj bhī magar aa.egā is rahguzar se 