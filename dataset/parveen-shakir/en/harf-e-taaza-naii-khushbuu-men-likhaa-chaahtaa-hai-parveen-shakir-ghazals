
harf-e-tāza na.ī ḳhushbū meñ likhā chāhtā hai 
baab ik aur mohabbat kā khulā chāhtā hai 
ek lamhe kī tavajjoh nahīñ hāsil us kī 
aur ye dil ki use had se sivā chāhtā hai 
ik hijāb-e-tah-e-iqrār hai maane varna 
gul ko mālūm hai kyā dast-e-sabā chāhtā hai 
ret hī ret hai is dil meñ musāfir mere 
aur ye sahrā tirā naqsh-e-kaf-e-pā chāhtā hai 
yahī ḳhāmoshī ka.ī rañg meñ zāhir hogī 
aur kuchh roz ki vo shoḳh khulā chāhtā hai 
raat ko maan liyā dil ne muqaddar lekin 
raat ke haath pe ab koī diyā chāhtā hai 
tere paimāne meñ gardish nahīñ baaqī saaqī 
aur tirī bazm se ab koī uThā chāhtā hai 