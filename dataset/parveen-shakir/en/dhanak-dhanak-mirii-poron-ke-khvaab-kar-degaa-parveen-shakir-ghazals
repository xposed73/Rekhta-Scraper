
dhanak dhanak mirī poroñ ke ḳhvāb kar degā 
vo lams mere badan ko gulāb kar degā 
qabā-e-jism ke har taar se guzartā huā 
kiran kā pyaar mujhe āftāb kar degā 
junūñ-pasand hai dil aur tujh tak aane meñ 
badan ko naav lahū ko chanāb kar degā 
maiñ sach kahūñgī magar phir bhī haar jā.ūñgī 
vo jhuuT bolegā aur lā-javāb kar degā 
anā-parast hai itnā ki baat se pahle 
vo uTh ke band mirī har kitāb kar degā 
sukūt-e-shahr-e-suḳhan meñ vo phuul sā lahja 
samā.atoñ kī fazā ḳhvāb ḳhvāb kar degā 
isī tarah se agar chāhtā rahā paiham 
suḳhan-varī meñ mujhe intiḳhāb kar degā 
mirī tarah se koī hai jo zindagī apnī 
tumhārī yaad ke naam intisāb kar degā 