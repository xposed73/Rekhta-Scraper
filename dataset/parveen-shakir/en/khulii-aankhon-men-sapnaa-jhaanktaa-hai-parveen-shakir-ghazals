
khulī āñkhoñ meñ sapnā jhāñktā hai 
vo soyā hai ki kuchh kuchh jāgtā hai 
tirī chāhat ke bhīge jañgaloñ meñ 
mirā tan mor ban kar nāchtā hai 
mujhe har kaifiyat meñ kyuuñ na samjhe 
vo mere sab havāle jāntā hai 
maiñ us kī dastaras meñ huuñ magar vo 
mujhe merī razā se māñgtā hai 
kisī ke dhyān meñ Duubā huā dil 
bahāne se mujhe bhī Tāltā hai 
saḌak ko chhoḌ kar chalnā paḌegā 
ki mere ghar kā kachchā rāsta hai 