
ik hunar thā kamāl thā kyā thā 
mujh meñ terā jamāl thā kyā thā 
tere jaane pe ab ke kuchh na kahā 
dil meñ Dar thā malāl thā kyā thā 
barq ne mujh ko kar diyā raushan 
terā aks-e-jalāl thā kyā thā 
ham tak aayā tū bahr-e-lutf-o-karam 
terā vaqt-e-zavāl thā kyā thā 
jis ne tah se mujhe uchhāl diyā 
Dūbne kā ḳhayāl thā kyā thā 
jis pe dil saare ahd bhuul gayā 
bhūlne kā savāl thā kyā thā 
titliyāñ the ham aur qazā ke paas 
surḳh phūloñ kā jaal thā kyā thā 