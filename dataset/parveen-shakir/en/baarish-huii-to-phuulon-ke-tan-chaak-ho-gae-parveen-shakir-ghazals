
bārish huī to phūloñ ke tan chaak ho ga.e 
mausam ke haath bhiig ke saffāk ho ga.e 
bādal ko kyā ḳhabar hai ki bārish kī chaah meñ 
kaise buland-o-bālā shajar ḳhaak ho ga.e 
jugnū ko din ke vaqt parakhne kī zid kareñ 
bachche hamāre ahd ke chālāk ho ga.e 
lahrā rahī hai barf kī chādar haTā ke ghaas 
sūraj kī shah pe tinke bhī bebāk ho ga.e 
bastī meñ jitne āb-gazīda the sab ke sab 
dariyā ke ruḳh badalte hī tairāk ho ga.e 
sūraj-dimāġh log bhī ablāġh-e-fikr meñ 
zulf-e-shab-e-firāq ke pechāk ho ga.e 
jab bhī ġharīb-e-shahr se kuchh guftugū huī 
lahje havā-e-shām ke namnāk ho ga.e 