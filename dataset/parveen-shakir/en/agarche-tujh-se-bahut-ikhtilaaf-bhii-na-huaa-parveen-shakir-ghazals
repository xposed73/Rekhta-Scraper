
agarche tujh se bahut iḳhtilāf bhī na huā 
magar ye dil tirī jānib se saaf bhī na huā 
ta.alluqāt ke barzaḳh meñ hī rakhā mujh ko 
vo mere haq meñ na thā aur ḳhilāf bhī na huā 
ajab thā jurm-e-mohabbat ki jis pe dil ne mire 
sazā bhī paa.ī nahīñ aur muaaf bhī na huā 
malāmatoñ meñ kahāñ saañs le sakeñge vo log 
ki jin se kū-e-jafā kā tavāf bhī na huā 
ajab nahīñ hai ki dil par jamī milī kaa.ī 
bahut dinoñ se to ye hauz saaf bhī na huā 
havā-e-dahr hameñ kis liye bujhātī hai 
hameñ to tujh se kabhī iḳhtilāf bhī na huā 