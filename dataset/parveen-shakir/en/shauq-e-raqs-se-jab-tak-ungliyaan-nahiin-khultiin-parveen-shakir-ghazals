
shauq-e-raqs se jab tak uñgliyāñ nahīñ khultīñ 
paañv se havāoñ ke beḌiyāñ nahīñ khultīñ 
peḌ ko duā de kar kaT ga.ī bahāroñ se 
phuul itne baḌh aa.e khiḌkiyāñ nahīñ khultīñ 
phuul ban ke sairoñ meñ aur kaun shāmil thā 
shoḳhi-e-sabā se to bāliyāñ nahīñ khultīñ 
husn ke samajhne ko umr chāhiye jānāñ 
do ghaḌī kī chāhat meñ laḌkiyāñ nahīñ khultīñ 
koī mauja-e-shīrīñ chuum kar jagā.egī 
sūrajoñ ke nezoñ se sīpiyāñ nahīñ khultīñ 
maañ se kyā kaheñgī dukh hijr kā ki ḳhud par bhī 
itnī chhoTī umroñ kī bachchiyāñ nahīñ khultīñ 
shāḳh shāḳh sargardāñ kis kī justujū meñ haiñ 
kaun se safar meñ haiñ titliyāñ nahīñ khultīñ 
aadhī raat kī chup meñ kis kī chaap ubhartī hai 
chhat pe kaun aatā hai sīḌhiyāñ nahīñ khultīñ 
pāniyoñ ke chaḌhne tak haal kah sakeñ aur phir 
kyā qayāmateñ guzrīñ bastiyāñ nahīñ khultīñ 