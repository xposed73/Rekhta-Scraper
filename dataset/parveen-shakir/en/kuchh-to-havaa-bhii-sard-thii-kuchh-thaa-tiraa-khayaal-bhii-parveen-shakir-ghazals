
kuchh to havā bhī sard thī kuchh thā tirā ḳhayāl bhī 
dil ko ḳhushī ke saath saath hotā rahā malāl bhī 
baat vo aadhī raat kī raat vo puure chāñd kī 
chāñd bhī ain chait kā us pe tirā jamāl bhī 
sab se nazar bachā ke vo mujh ko kuchh aise dekhtā 
ek dafa to ruk ga.ī gardish-e-māh-o-sāl bhī 
dil to chamak sakegā kyā phir bhī tarāsh ke dekh leñ 
shīsha-girān-e-shahr ke haath kā ye kamāl bhī 
us ko na pā sake the jab dil kā ajiib haal thā 
ab jo palaT ke dekhiye baat thī kuchh muhāl bhī 
merī talab thā ek shaḳhs vo jo nahīñ milā to phir 
haath duā se yuuñ girā bhuul gayā savāl bhī 
us kī suḳhan-tarāziyāñ mere liye bhī Dhaal thiiñ 
us kī hañsī meñ chhup gayā apne ġhamoñ kā haal bhī 
gaah qarīb-e-shah-rag gaah ba.īd-e-vahm-o-ḳhvāb 
us kī rafāqatoñ meñ raat hijr bhī thā visāl bhī 
us ke hī bāzuoñ meñ aur us ko hī sochte rahe 
jism kī ḳhvāhishoñ pe the ruuh ke aur jaal bhī 
shaam kī nā-samajh havā pūchh rahī hai ik patā 
mauj-e-havā-e-kū-e-yār kuchh to mirā ḳhayāl bhī 