
ab itnī sādgī laa.eñ kahāñ se 
zamīñ kī ḳhair māñgeñ āsmāñ se 
agar chāheñ to vo dīvār kar deñ 
hameñ ab kuchh nahīñ kahnā zabāñ se 
sitāra hī nahīñ jab saath detā 
to kashtī kaam le kyā bādbāñ se 
bhaTakne se mile fursat to pūchheñ 
patā manzil kā mīr-e-kārvāñ se 
tavajjoh barq kī hāsil rahī hai 
so hai āzād fikr-e-āshiyāñ se 
havā ko rāz-dāñ ham ne banāyā 
aur ab nārāz ḳhushbū ke bayāñ se 
zarūrī ho ga.ī hai dil kī zīnat 
makīñ pahchāne jaate haiñ makāñ se 
fanā-fil-ishq honā chāhte the 
magar fursat na thī kār-e-jahāñ se 
vagarna fasl-e-gul kī qadr kyā thī 
baḌī hikmat hai vābasta ḳhizāñ se 
kisī ne baat kī thī hañs ke shāyad 
zamāne bhar se haiñ ham ḳhud gumāñ se 
maiñ ik ik tiir pe ḳhud Dhaal bantī 
agar hotā vo dushman kī kamāñ se 
jo sabza dekh kar ḳheme lagā.eñ 
unheñ taklīf kyuuñ pahuñche ḳhizāñ se 
jo apne peḌ jalte chhoḌ jaa.eñ 
unheñ kyā haq ki rūTheñ bāġhbāñ se 