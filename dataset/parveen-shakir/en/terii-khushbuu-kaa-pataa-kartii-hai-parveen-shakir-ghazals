
terī ḳhushbū kā patā kartī hai 
mujh pe ehsān havā kartī hai 
chuum kar phuul ko āhista se 
mo.ajaza bād-e-sabā kartī hai 
khol kar band-e-qabā gul ke havā 
aaj ḳhushbū ko rihā kartī hai 
abr baraste to ināyat us kī 
shāḳh to sirf duā kartī hai 
zindagī phir se fazā meñ raushan 
mish.al-e-barg-e-hinā kartī hai 
ham ne dekhī hai vo ujlī saa.at 
raat jab sher kahā kartī hai 
shab kī tanhā.ī meñ ab to akasr 
guftugū tujh se rahā kartī hai 
dil ko us raah pe chalnā hī nahīñ 
jo mujhe tujh se judā kartī hai 
zindagī merī thī lekin ab to 
tere kahne meñ rahā kartī hai 
us ne dekhā hī nahīñ varna ye aañkh 
dil kā ahvāl kahā kartī hai 
mus.haf-e-dil pe ajab rañgoñ meñ 
ek tasvīr banā kartī hai 
be-niyāz-e-kaf-e-dariyā añgusht 
ret par naam likhā kartī hai 
dekh tū aan ke chehra merā 
ik nazar bhī tirī kyā kartī hai 
zindagī bhar kī ye tāḳhīr apnī 
rañj milne kā sivā kartī hai 
shaam paḌte hī kisī shaḳhs kī yaad 
kūcha-e-jāñ meñ sadā kartī hai 
mas.ala jab bhī charāġhoñ kā uThā 
faisla sirf havā kartī hai 
mujh se bhī us kā hai vaisā hī sulūk 
haal jo terā anā kartī hai 
dukh huā kartā hai kuchh aur bayāñ 
baat kuchh aur huā kartī hai 