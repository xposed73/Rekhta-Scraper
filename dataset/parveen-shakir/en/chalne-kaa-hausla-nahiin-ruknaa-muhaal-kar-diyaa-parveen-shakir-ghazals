
chalne kā hausla nahīñ ruknā muhāl kar diyā 
ishq ke is safar ne to mujh ko niDhāl kar diyā 
ai mirī gul-zamīñ tujhe chaah thī ik kitāb kī 
ahl-e-kitāb ne magar kyā tirā haal kar diyā 
milte hue diloñ ke biich aur thā faisla koī 
us ne magar bichhaḌte vaqt aur savāl kar diyā 
ab ke havā ke saath hai dāman-e-yār muntazir 
bānu-e-shab ke haath meñ rakhnā sambhāl kar diyā 
mumkina faisloñ meñ ek hijr kā faisla bhī thā 
ham ne to ek baat kī us ne kamāl kar diyā 
mere laboñ pe mohr thī par mere shīsha-rū ne to 
shahr ke shahr ko mirā vāqif-e-hāl kar diyā 
chehra o naam ek saath aaj na yaad aa sake 
vaqt ne kis shabīh ko ḳhvāb o ḳhayāl kar diyā 
muddatoñ ba.ad us ne aaj mujh se koī gila kiyā 
mansab-e-dilbarī pe kyā mujh ko bahāl kar diyā 