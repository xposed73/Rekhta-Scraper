
rasta bhī kaThin dhuup meñ shiddat bhī bahut thī 
saa.e se magar us ko mohabbat bhī bahut thī 
ḳheme na koī mere musāfir ke jalā.e 
zaḳhmī thā bahut paañv masāfat bhī bahut thī 
sab dost mire muntazir-e-parda-e-shab the 
din meñ to safar karne meñ diqqat bhī bahut thī 
bārish kī duāoñ meñ namī aañkh kī mil jaa.e 
jazbe kī kabhī itnī rifāqat bhī bahut thī 
kuchh to tire mausam hī mujhe raas kam aa.e 
aur kuchh mirī miTTī meñ baġhāvat bhī bahut thī 
phūloñ kā bikharnā to muqaddar hī thā lekin 
kuchh is meñ havāoñ kī siyāsat bhī bahut thī 
vo bhī sar-e-maqtal hai ki sach jis kā thā shāhid 
aur vāqif-e-ahvāl-e-adālat bhī bahut thī 
is tark-e-rifāqat pe pareshāñ to huuñ lekin 
ab tak ke tire saath pe hairat bhī bahut thī 
ḳhush aa.e tujhe shahr-e-munāfiq kī amīrī 
ham logoñ ko sach kahne kī aadat bhī bahut thī 