
apnī tanhā.ī mire naam pe ābād kare 
kaun hogā jo mujhe us kī tarah yaad kare 
dil ajab shahr ki jis par bhī khulā dar is kā 
vo musāfir ise har samt se barbād kare 
apne qātil kī zehānat se pareshān huuñ maiñ 
roz ik maut na.e tarz kī ījād kare 
itnā hairāñ ho mirī be-talabī ke aage 
vā qafas meñ koī dar ḳhud mirā sayyād kare 
salb-e-bīnā.ī ke ahkām mile haiñ jo kabhī 
raushnī chhūne kī ḳhvāhish koī shab-zād kare 
soch rakhnā bhī jarā.em meñ hai shāmil ab to 
vahī ma.asūm hai har baat pe jo saad kare 
jab lahū bol paḌe us ke gavāhoñ ke ḳhilāf 
qāzi-e-shahr kuchh is baab meñ irshād kare 
us kī muTThī meñ bahut roz rahā merā vajūd 
mere sāhir se kaho ab mujhe āzād kare 