
charāġh-e-rāh bujhā kyā ki rahnumā bhī gayā 
havā ke saath musāfir kā naqsh-e-pā bhī gayā 
maiñ phuul chuntī rahī aur mujhe ḳhabar na huī 
vo shaḳhs aa ke mire shahr se chalā bhī gayā 
bahut aziiz sahī us ko merī dildārī 
magar ye hai ki kabhī dil mirā dukhā bhī gayā 
ab un darīchoñ pe gahre dabīz parde haiñ 
vo tāñk-jhāñk kā ma.asūm silsila bhī gayā 
sab aa.e merī ayādat ko vo bhī aayā thā 
jo sab ga.e to mirā dard-āshnā bhī gayā 
ye ġhurbateñ mirī āñkhoñ meñ kaisī utrī haiñ 
ki ḳhvāb bhī mire ruḳhsat haiñ ratjagā bhī gayā 