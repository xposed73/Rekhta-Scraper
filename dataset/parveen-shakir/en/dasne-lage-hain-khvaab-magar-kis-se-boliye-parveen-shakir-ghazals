
Dasne lage haiñ ḳhvāb magar kis se boliye 
maiñ jāntī thī paal rahī huuñ sañpoliye 
bas ye huā ki us ne takalluf se baat kī 
aur ham ne rote rote dupaTTe bhigo liye 
palkoñ pe kachchī nīñdoñ kā ras phailtā ho jab 
aise meñ aañkh dhuup ke ruḳh kaise kholiye 
terī barhana-pā.ī ke dukh bāñTte hue 
ham ne ḳhud apne paañv meñ kāñTe chubho liye 
maiñ terā naam le ke tazabzub meñ paḌ ga.ī 
sab log apne apne azīzoñ ko ro liye 
ḳhush-bū kahīñ na jaa.e pa isrār hai bahut 
aur ye bhī aarzū ki zarā zulf kholiye 
tasvīr jab na.ī hai nayā canvas bhī hai 
phir tashtarī meñ rañg purāne na gholiye 