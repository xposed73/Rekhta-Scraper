
kyā kare merī masīhā.ī bhī karne vaalā 
zaḳhm hī ye mujhe lagtā nahīñ bharne vaalā 
zindagī se kisī samjhaute ke bā-vasf ab tak 
yaad aatā hai koī mārne marne vaalā 
us ko bhī ham tire kūche meñ guzār aa.e haiñ 
zindagī meñ vo jo lamha thā sañvarne vaalā 
us kā andāz-e-suḳhan sab se judā thā shāyad 
baat lagtī huī lahja vo mukarne vaalā 
shaam hone ko hai aur aañkh meñ ik ḳhvāb nahīñ 
koī is ghar meñ nahīñ raushnī karne vaalā 
dastaras meñ haiñ anāsir ke irāde kis ke 
so bikhar ke hī rahā koī bikharne vaalā 
isī ummīd pe har shaam bujhā.e haiñ charāġh 
ek taarā hai sar-e-bām ubharne vaalā 