
vaqt-e-ruḳhsat aa gayā dil phir bhī ghabrāyā nahīñ 
us ko ham kyā kho.eñge jis ko kabhī paayā nahīñ 
zindagī jitnī bhī hai ab mustaqil sahrā meñ hai 
aur is sahrā meñ terā duur tak saayā nahīñ 
merī qismat meñ faqat durd-e-tah-e-sāġhar hī hai 
avval-e-shab jaam merī samt vo laayā nahīñ 
terī āñkhoñ kā bhī kuchh halkā gulābī rañg thā 
zehn ne mere bhī ab ke dil ko samjhāyā nahīñ 
kaan bhī ḳhālī haiñ mere aur donoñ haath bhī 
ab ke fasl-e-gul ne mujh ko phuul pahnāyā nahīñ 