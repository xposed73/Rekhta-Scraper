
chārasāzoñ kī aziyyat nahīñ dekhī jaatī 
tere bīmār kī hālat nahīñ dekhī jaatī 
dene vaale kī mashiyyat pe hai sab kuchh mauqūf 
māñgne vaale kī hājat nahīñ dekhī jaatī 
din bahal jaatā hai lekin tire dīvānoñ kī 
shaam hotī hai to vahshat nahīñ dekhī jaatī 
tamkanat se tujhe ruḳhsat to kiyā hai lekin 
ham se in āñkhoñ kī hasrat nahīñ dekhī jaatī 
kaun utrā hai ye āfāq kī pahnā.ī meñ 
ā.ina-ḳhāne kī hairat nahīñ dekhī jaatī 