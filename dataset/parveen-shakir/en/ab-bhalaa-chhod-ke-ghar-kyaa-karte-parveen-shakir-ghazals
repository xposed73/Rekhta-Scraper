
ab bhalā chhoḌ ke ghar kyā karte 
shaam ke vaqt safar kyā karte 
terī masrūfiyateñ jānte haiñ 
apne aane kī ḳhabar kyā karte 
jab sitāre hī nahīñ mil paa.e 
le ke ham shams-o-qamar kyā karte 
vo musāfir hī khulī dhuup kā thā 
saa.e phailā ke shajar kyā karte 
ḳhaak hī avval o āḳhir Thahrī 
kar ke zarre ko guhar kyā karte 
raa.e pahle se banā lī tū ne 
dil meñ ab ham tire ghar kyā karte 
ishq ne saare salīqe baḳhshe 
husn se kasb-e-hunar kyā karte 