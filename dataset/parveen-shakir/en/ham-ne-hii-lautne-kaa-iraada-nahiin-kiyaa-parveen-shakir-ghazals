
ham ne hī lauTne kā irāda nahīñ kiyā 
us ne bhī bhuul jaane kā va.ada nahīñ kiyā 
dukh oḌhte nahīñ kabhī jashn-e-tarab meñ ham 
malbūs-e-dil ko tan kā labāda nahīñ kiyā 
jo ġham milā hai bojh uThāyā hai us kā ḳhud 
sar zer-e-bār-e-sāġhar-o-bāda nahīñ kiyā 
kār-e-jahāñ hameñ bhī bahut the safar kī shaam 
us ne bhī iltifāt ziyāda nahīñ kiyā 
aamad pe terī itr o charāġh o subū na hoñ 
itnā bhī būd-o-bāsh ko saada nahīñ kiyā 