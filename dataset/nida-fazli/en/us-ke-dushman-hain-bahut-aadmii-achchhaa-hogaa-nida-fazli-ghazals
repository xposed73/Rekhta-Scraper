
us ke dushman haiñ bahut aadmī achchhā hogā 
vo bhī merī hī tarah shahr meñ tanhā hogā 
itnā sach bol ki hoñToñ kā tabassum na bujhe 
raushnī ḳhatm na kar aage añdherā hogā 
pyaas jis nahr se Takrā.ī vo banjar niklī 
jis ko pīchhe kahīñ chhoḌ aa.e vo dariyā hogā 
mire baare meñ koī raa.e to hogī us kī 
us ne mujh ko bhī kabhī toḌ ke dekhā hogā 
ek mahfil meñ ka.ī mahfileñ hotī haiñ sharīk 
jis ko bhī paas se dekhoge akelā hogā 