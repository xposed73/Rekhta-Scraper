
be-nām sā ye dard Thahar kyuuñ nahīñ jaatā 
jo biit gayā hai vo guzar kyuuñ nahīñ jaatā 
sab kuchh to hai kyā DhūñDhtī rahtī haiñ nigāheñ 
kyā baat hai maiñ vaqt pe ghar kyuuñ nahīñ jaatā 
vo ek hī chehra to nahīñ saare jahāñ meñ 
jo duur hai vo dil se utar kyuuñ nahīñ jaatā 
maiñ apnī hī uljhī huī rāhoñ kā tamāsha 
jaate haiñ jidhar sab maiñ udhar kyuuñ nahīñ jaatā 
vo ḳhvāb jo barsoñ se na chehra na badan hai 
vo ḳhvāb havāoñ meñ bikhar kyuuñ nahīñ jaatā 