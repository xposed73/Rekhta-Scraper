
dil meñ na ho jur.at to mohabbat nahīñ miltī 
ḳhairāt meñ itnī baḌī daulat nahīñ miltī 
kuchh log yūñhī shahr meñ ham se bhī ḳhafā haiñ 
har ek se apnī bhī tabī.at nahīñ miltī 
dekhā hai jise maiñ ne koī aur thā shāyad 
vo kaun thā jis se tirī sūrat nahīñ miltī 
hañste hue chehroñ se hai bāzār kī zīnat 
rone kī yahāñ vaise bhī fursat nahīñ miltī 
niklā karo ye sham.a liye ghar se bhī bāhar 
kamre meñ sajāne ko musībat nahīñ miltī 