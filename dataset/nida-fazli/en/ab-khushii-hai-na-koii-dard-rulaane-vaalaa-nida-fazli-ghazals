
ab ḳhushī hai na koī dard rulāne vaalā 
ham ne apnā liyā har rañg zamāne vaalā 
ek be-chehra sī ummīd hai chehra chehra 
jis taraf dekhiye aane ko hai aane vaalā 
us ko ruḳhsat to kiyā thā mujhe ma.alūm na thā 
saarā ghar le gayā ghar chhoḌ ke jaane vaalā 
duur ke chāñd ko DhūñDo na kisī āñchal meñ 
ye ujālā nahīñ āñgan meñ samāne vaalā 
ik musāfir ke safar jaisī hai sab kī duniyā 
koī jaldī meñ koī der se jaane vaalā 