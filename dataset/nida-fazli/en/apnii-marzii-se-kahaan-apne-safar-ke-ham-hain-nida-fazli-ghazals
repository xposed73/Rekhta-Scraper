
apnī marzī se kahāñ apne safar ke ham haiñ 
ruḳh havāoñ kā jidhar kā hai udhar ke ham haiñ 
pahle har chiiz thī apnī magar ab lagtā hai 
apne hī ghar meñ kisī dūsre ghar ke ham haiñ 
vaqt ke saath hai miTī kā safar sadiyoñ se 
kis ko mālūm kahāñ ke haiñ kidhar ke ham haiñ 
chalte rahte haiñ ki chalnā hai musāfir kā nasīb 
sochte rahte haiñ kis rāhguzar ke ham haiñ 
ham vahāñ haiñ jahāñ kuchh bhī nahīñ rasta na dayār 
apne hī kho.e hue shaam o sahar ke ham haiñ 
gintiyoñ meñ hī gine jaate haiñ har daur meñ ham 
har qalamkār kī be-nām ḳhabar ke ham haiñ 