
jo ho ik baar vo har baar ho aisā nahīñ hotā 
hamesha ek hī se pyaar ho aisā nahīñ hotā 
har ik kashtī kā apnā tajraba hotā hai dariyā meñ 
safar meñ roz hī mañjdhār ho aisā nahīñ hotā 
kahānī meñ to kirdāroñ ko jo chāhe banā diije 
haqīqat bhī kahānī-kār ho aisā nahīñ hotā 
kahīñ to koī hogā jis ko apnī bhī zarūrat ho 
har ik baazī meñ dil kī haar ho aisā nahīñ hotā 
sikhā detī haiñ chalnā Thokareñ bhī rāhgīroñ ko 
koī rasta sadā dushvār ho aisā nahīñ hotā 