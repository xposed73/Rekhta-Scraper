
kabhī kisī ko mukammal jahāñ nahīñ miltā 
kahīñ zamīn kahīñ āsmāñ nahīñ miltā 
tamām shahr meñ aisā nahīñ ḳhulūs na ho 
jahāñ umiid ho is kī vahāñ nahīñ miltā 
kahāñ charāġh jalā.eñ kahāñ gulāb rakheñ 
chhateñ to miltī haiñ lekin makāñ nahīñ miltā 
ye kyā azaab hai sab apne aap meñ gum haiñ 
zabāñ milī hai magar ham-zabāñ nahīñ miltā 
charāġh jalte hī bīnā.ī bujhne lagtī hai 
ḳhud apne ghar meñ hī ghar kā nishāñ nahīñ miltā 