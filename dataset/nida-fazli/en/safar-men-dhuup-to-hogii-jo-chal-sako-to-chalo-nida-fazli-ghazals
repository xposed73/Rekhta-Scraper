
safar meñ dhuup to hogī jo chal sako to chalo 
sabhī haiñ bhiiḌ meñ tum bhī nikal sako to chalo 
kisī ke vāste rāheñ kahāñ badaltī haiñ 
tum apne aap ko ḳhud hī badal sako to chalo 
yahāñ kisī ko koī rāsta nahīñ detā 
mujhe girā ke agar tum sambhal sako to chalo 
kahīñ nahīñ koī sūraj dhuāñ dhuāñ hai fazā 
ḳhud apne aap se bāhar nikal sako to chalo 
yahī hai zindagī kuchh ḳhvāb chand ummīdeñ 
inhīñ khilaunoñ se tum bhī bahal sako to chalo 