
sañg-e-jafā kā ġham nahīñ dast-e-talab kā Dar nahīñ 
apnā hai us par āshiyāñ naḳhl jo bārvar nahīñ 
sunte ho ahl-e-qāfila maiñ koī rāhbar nahīñ 
dekh rahā huuñ tum meñ se ek bhī raah par nahīñ 
maut kā ghar hai āsmāñ is se kahīñ mafar nahīñ 
nikleñ to koī dar nahīñ bhāgeñ to rahguzar nahīñ 
pahle jigar par aah kā naam na thā nishāñ na thā 
āḳhir-e-kār ye huā aah to hai jigar nahīñ 
sub.h-e-azal se tā-abad qissa na hogā ye tamām 
jaur-e-falak kī dāstāñ aisī bhī muḳhtasar nahīñ 
barg-e-ḳhizāñ-rasīda huuñ chheḌ na mujh ko ai nasīm 
zauq fuġhāñ kā hai mujhe shikva-e-abr-e-tar nahīñ 
munkir-e-hashr hai kidhar dekhe tū aañkh khol kar 
hashr kī jo ḳhabar na de aisī koī sahar nahīñ 
shabnam o gul ko dekh kar vajd na aa.e kis tarah 
ḳhanda be-sabab nahīñ girya be-asar nahīñ 
tere faqīr kā ġhurūr tājvaroñ se hai sivā 
tarf-e-kulah meñ de shikan us ko ye dard-e-sar nahīñ 
koshak o qasr o bām-o-dar tū ne binā kiye to kyā 
haif hai ḳhānumāñ-ḳharāb dil meñ kisī ke gher nahīñ 
nāla-kashī raqīb se merī tarah muhāl hai 
dil nahīñ hausla nahīñ zohra nahīñ jigar nahīñ 
shātir-e-pīr-e-āsmāñ vāh-rī terī dastburd 
ḳhusrav o kaiqibād kī teġh nahīñ kamar nahīñ 
shaan karīm kī ye hai haañ se ho peshtar atā 
lutf atā kā kyā ho jab haañ se ho peshtar nahīñ 
laakh vo be-ruḳhī kare laakh vo kaj-ravī kare 
kuchh to malāl is kā ho dil ko mire magar nahīñ 
sun ke burā na māniye sach ko na jhuuT jāniye 
zikr hai kuchh gila nahīñ baat hai neshtar nahīñ 