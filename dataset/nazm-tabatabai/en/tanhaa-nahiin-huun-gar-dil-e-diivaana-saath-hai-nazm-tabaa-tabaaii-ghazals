
tanhā nahīñ huuñ gar dil-e-dīvāna saath hai 
vo harzah-gard huuñ ki parī-ḳhāna saath hai 
hañgāma ik parī kī savārī kā dekhnā 
kyā dhuum hai ki saikḌoñ dīvāna saath hai 
dil meñ haiñ laakh tarah ke hiile bhare hue 
phir mashvara ko ā.īna o shāna saath hai 
roz-e-siyah meñ saath koī de to jāniye 
jab tak faroġh-e-sham.a hai parvāna saath hai 
detā nahīñ hai saath tahī-dast kā koī 
jab tak ki mai hai shīshe meñ paimāna saath hai 
sīkhā huuñ mai-kade meñ tarīq-e-farotanī 
jab tak ki sar hai sajda-e-shukrāna saath hai 
jo be-basar haiñ DhūñDte phirte haiñ duur duur 
aur har qadam pe jalva-e-jānāna saath hai 
kyā ḳhauf ho hameñ zan-e-duniyā ke makr kā 
apnī madad ko himmat-e-mardāna saath hai 
ġham kī kitāb se dil-e-sad-pāra kam nahīñ 
jis bazm meñ ga.e yahī afsāna saath hai 
mānind-e-gard-bād huuñ ḳhāna-ba-dosh maiñ 
sahrā meñ huuñ magar mirā kāshāna saath hai 