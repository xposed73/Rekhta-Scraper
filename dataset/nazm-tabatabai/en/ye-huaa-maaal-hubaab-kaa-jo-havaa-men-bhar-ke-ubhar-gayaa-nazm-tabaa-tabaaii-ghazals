
ye huā ma.aal hubāb kā jo havā meñ bhar ke ubhar gayā 
ki sadā hai lutma-e-mauj kī sar-e-pur-ġhurūr kidhar gayā 
mujhe jazb-e-dil ne ai juz bahak ke rakhā qadam koī 
mujhe par lagā.e shauq ne kahīñ thak ke maiñ jo Thahar gayā 
mujhe piirī aur shabāb meñ jo hai imtiyāz to is qadar 
koī jhoñkā bād-e-sahar kā thā mire paas se jo guzar gayā 
asar us ke ishva-e-nāz kā jo huā vo kis se bayāñ karūñ 
mujhe to ajal kī hai aarzū use vahm hai ki ye mar gayā 
tujhe ai ḳhatīb-e-chaman nahīñ ḳhabar apne ḳhutba-e-shauq meñ 
ki kitāb-e-gul kā varaq varaq tirī be-ḳhudī se bikhar gayā 
kise tū sunātā hai ham-nashīñ ki hai ishva-e-dushman-e-aql-o-dīñ 
tire kahne kā hai mujhe yaqīñ maiñ tire Darāne se Dar gayā 
karūñ zikr kyā maiñ shabāb kā sune kaun qissa ye ḳhvāb kā 
ye vo raat thī ki guzar ga.ī ye vo nashsha thā ki utar gayā 
dil-e-nā-tavāñ ko takān ho mujhe us kī taab na thī zarā 
ġham-e-intizār se bach gayā thā naved-e-vasl se mar gayā 
mire sabr-o-tāb ke sāmne na hujūm-e-ḳhauf-o-rajā rahā 
vo chamak ke barq rah ga.ī vo garaj ke abr guzar gayā 
mujhe bahr-e-ġham se ubuur kī nahīñ fikr ai mire chāra-gar 
nahīñ koī chāra-kār ab mire sar se aab guzar gayā 
mujhe rāz-e-ishq ke zabt meñ jo maza milā hai na pūchhiye 
mai-e-añgbīñ kā ye ghūñT thā ki gale se mere utar gayā 
nahīñ ab jahān meñ dostī kabhī rāste meñ jo mil ga.e 
nahīñ matlab ek ko ek se ye idhar chalā vo udhar gayā 
agar aa ke ġhussa nahīñ rahā to lagī thī aag ki bujh ga.ī 
jo hasad kā josh faro huā to ye zahr chaḌh ke utar gayā 
tujhe 'nazm' vādi-e-shauq meñ abas ehtiyāt hai is qadar 
kahīñ girte girte sambhal gayā kahīñ chalte chalte Thahar gayā 