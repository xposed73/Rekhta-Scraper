
phirī huī mirī āñkheñ haiñ teġh-zan kī taraf 
chalā hai chhoḌ ke bismil mujhe hiran kī taraf 
banāyā toḌ ke ā.īna ā.īna-ḳhāna 
na dekhī raah jo ḳhalvat se anjuman kī taraf 
rah-e-vafā ko na chhoḌā vo andalīb huuñ maiñ 
chhuTā qafas se to parvāz kī chaman kī taraf 
gurez chāhiye tūl-e-amal se sālik ko 
sunā hai raah ye jaatī hai rāhzan kī taraf 
sarā-e-dahr meñ so.oge ġhāfilo kab tak 
uTho to kyā tumheñ jaanā nahīñ vatan kī taraf 
jo ahl-e-dil haiñ alag haiñ vo ahl-e-zāhir se 
na maiñ huuñ shaiḳh kī jānib na barhaman kī taraf 
jahān-e-hādsa-āgīn meñ bashar kā varūd 
guzar habāb kā dariyā-e-maujzan kī taraf 
isī umiid pe ham din ḳhizāñ ke kāTte haiñ 
kabhī to bād-e-bahār aa.egī chaman kī taraf 
bichhaḌ ke tujh se mujhe hai umiid milne kī 
sunā hai ruuh ko aanā hai phir badan kī taraf 
gavāh kaun mire qatl kā ho mahshar meñ 
abhī se saarā zamāna hai teġh-zan kī taraf 
ḳhabar dī uTh ke qayāmat ne us ke aane kī 
ḳhudā hī ḳhair kare ruḳh hai anjuman kī taraf 
vo apne ruḳh kī sabāhat ko aap dekhte haiñ 
jhuke hue gul-e-nargis haiñ yāsman kī taraf 
tamām bazm hai kyā mahv us kī bātoñ meñ 
nazar dahan kī taraf kaan hai suḳhan kī taraf 
asiir ho gayā dil gesuoñ meñ ḳhuub huā 
chalā thā Duub ke marne chah-e-zaqan kī taraf 
ye mai-kashoñ kī adā abr-e-tar bhī siikh ga.e 
kinār-e-jū se jo uTThe chale chaman kī taraf 
zahe-nasīb jo ho karbalā kī maut ai 'nazm' 
ki uḌ ke ḳhāk-e-shifā aa.e ḳhud kafan kī taraf 