
uḌā kar kaag shīshe se mai-e-gul-gūñ nikaltī hai 
sharābī jam.a haiñ mai-ḳhāna meñ Topī uchhaltī hai 
bahār-e-mai-kashī aa.ī chaman kī rut badaltī hai 
ghaTā mastāna uThtī hai havā mastāna chaltī hai 
za-ḳhud-rafta tabī.at kab sambhāle se sambhaltī hai 
na ban aatī hai nāseh se na kuchh vaa.iz kī chaltī hai 
ye kis kī hai tamannā chuTkiyāñ letī hai jo dil meñ 
ye kis kī aarzū hai jo kaleje ko masaltī hai 
vo dīvāna hai jo is fasl meñ fasdeñ na khulvā.e 
rag-e-har-shāḳh-e-gul se ḳhuun kī naddī ubaltī hai 
sahar hote hī dam niklā ġhash aate hī ajal aa.ī 
kahāñ huuñ maiñ nasīm-e-sub.h pañkhā kis ko jhaltī hai 
tamatto ek kā hai ek ke nuqsāñ se aalam meñ 
ki saaya phailtā jaatā hai juuñ juuñ dhuup Dhaltī hai 
binā rakkhī hai ġham par ziist kī ye ho gayā sābit 
na lapkā aah kā chhūTegā jab tak saañs chaltī hai 
qarār ik dam nahīñ aatā hai ḳhūn-e-be-gunah pī kar 
ki ab to ḳhud ba-ḳhud talvār rah rah kar ugaltī hai 
jahannam kī na aañch aa.egī mai-ḳhvāroñ pe o vaa.iz 
sharāb ālūda ho jo shai vo kab ātish meñ jaltī hai 
na dikhlānā ilāhī ek aafat hai shab-e-furqat 
na jo kaaTe se kaTtī hai na jo Taale se Taltī hai 
ye achchhā shuġhl vahshat meñ nikālā tū ne ai 'haidar' 
garebāñ meñ ulajhne se tabī.at to bahaltī hai 