
hañsī meñ vo baat maiñ ne kah dī ki rah ga.e aap dañg ho kar 
chhupā huā thā jo raaz dil meñ khulā vo chehre kā rañg ho kar 
hamesha kuuch o maqām apnā rahā hai ḳhizr-e-rah-e-tarīqat 
rukā to maiñ sañg-e-mīl ban kar chalā to āvāz-e-chañg ho kar 
na toḌte aarsī agar tum to itne yūsuf nazar na aate 
ye qāfila khīñch laa.ī saarā shikast-e-ā.īna zañg ho kar 
shabāb o piirī kā aanā jaanā ġhazab kā pur-dard hai fasāna 
ye rah ga.ī ban ke gard-e-hasrat vo uḌ gayā ruḳh se rañg ho kar 
jo raaz dil se zabāñ tak aayā to us ko qaabū meñ phir na paayā 
zabāñ se niklā kalām ban kar kamāñ se chhūTā ḳhadañg ho kar 
ġhazab hai bahr-e-fanā kā dhārā ki mujh ko uljhā ke maarā maarā 
nafas ne maujoñ kā jaal bun kar lahad ne kām-e-nahañg ho kar 
milā dil-e-nā-hifāz mujh ko to kyā kisī kā lihāz mujh ko 
kahīñ garebāñ na phaaḌ Dāleñ janāb-e-nāseh bhī tañg ho kar 
jo ab kī mīnā-e-mai ko toḌā chalegī talvār mohtasib se 
lahū bhī rindoñ kā dekh lenā bahā mai-e-lāla-rañg ho kar 
na zabt se shikva lab tak aayā na sabr ne aah khīñchne dī 
rahā dahan meñ vo qufl ban kar girāyā chhātī pe sañg ho kar 
samajh le suufī agar ye nukta hai ek bazm-e-samā-e-hastī 
to nau-piyāle ye āsmāñ ke bajeñ abhī jal-tarañg ho kar 
bhalā ho afsurda-ḳhātirī kā ki hasratoñ ko dabā ke rakkhā 
bachā liyā harzagī se us ne lihāz-e-nāmūs-o-nañg ho kar 
jigar-ḳharāshī se paa.ī fursat na sīna-kāvī se nāḳhunoñ ne 
galā garebāñ ne ghūñT Daalā junūñ kī shorish se tañg ho kar 
badal ke duniyā ne bhes sad.hā ise Darāyā use lubhāyā 
kabhī zan-e-pīr-zāl ban kar kabhī but-e-shoḳh-o-shañg ho kar 
uThe the talvār khīñch kar tum to phir ta.ammul na chāhiye thā 
ki rah ga.ī mere dil kī hasrat shahīd-e-teġh-e-darañg ho kar 
jo valvale the vo dab ga.e sab hujūm-e-lait-o-la.al meñ 'haidar' 
jo hausle the vo dil hī dil meñ rahe dareġh-o-darañg ho kar 