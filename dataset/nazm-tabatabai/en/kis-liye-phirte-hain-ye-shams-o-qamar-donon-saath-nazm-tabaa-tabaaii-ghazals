
kis liye phirte haiñ ye shams o qamar donoñ saath 
kis ko ye DhūñDte haiñ barhana-sar donoñ saath 
kaisī yā-rab ye havā sub.h-e-shab-e-vasl chalī 
bujh gayā dil mirā aur sham-e-sahar donoñ saath 
ba.ad mere na rahā ishq kī manzil kā nishāñ 
miT ga.e rāh-rau o rāhguzar donoñ saath 
ai junūñ dekh isī sahrā meñ akelā huuñ maiñ 
rahte jis dasht meñ haiñ ḳhauf-o-ḳhatar donoñ saath 
mujh ko hairat hai shab-e-aish kī kotāhī par 
yā ḳhudā aa.e the kyā shām-o-sahar donoñ saath 
us ne pherī nigah-e-nāz ye ma.alūm huā 
khiñch gayā siine se tiir aur jigar donoñ saath 
ġham ko dī dil ne jagah dil ko jagah pahlū ne 
ek goshe meñ kareñge ye basar donoñ saath 
is ko rokūñ maiñ ilāhī ki sambhālūñ us ko 
ki taḌapne lage dil aur jigar donoñ saath 
naaz baḌhtā gayā baḌhte ga.e juuñ juuñ gesū 
balki lene lage ab zulf o kamar donoñ saath 
tujh se matlab hai nahīñ duniyā o uqbā se ġharaz 
tū nahīñ jab to ujaḌ jaa.eñ ye ghar donoñ saath 
baat sunñā na kisī chāhne vaale kī kabhī 
kaan meñ phūñk rahe haiñ ye guhar donoñ saath 
āñdhiyāñ aah kī bhī ashk kā sailāb bhī hai 
dete haiñ dil kī ḳharābī kī ḳhabar donoñ saath 
kyā kahūñ zohra o ḳhurshīd kā aalam ai 'nazm' 
nikle ḳhalvat se jūñhī vaqt-e-sahar donoñ saath 