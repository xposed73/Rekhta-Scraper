
pursish jo hogī tujh se jallād kyā karegā 
le ḳhuun maiñ ne baḳhshā tū yaad kyā karegā 
huuñ daam meñ pur-afshāñ aur sādgī se hairāñ 
kyuuñ tez kī haiñ chhuriyāñ sayyād kyā karegā 
zālim ye soch kar ab detā hai bosa-e-lab 
jab hoñT sī diye phir fariyād kyā karegā 
zanjīr tār-e-dāmāñ hai tauq ik garebāñ 
zor-e-junūñ na kam ho haddād kyā karegā 
ham Duub kar mareñge hasrat rahegī tujh ko 
jab ḳhaak hī na hogī barbād kyā karegā 
yāqūb qat.a kar deñ ummīd-e-vasl dil se 
yūsuf sā banda koī āzād kyā karegā 
dil le ke pūchhtā hai tū kis kā shefta hai 
bhūlā abhī se zālim phir yaad kyā karegā 
ai ḳhatt-e-bayāz aariz darkār hai jo tujh ko 
tahrīr husn kī kuchh rūdād kyā karegā 
kunj-e-qafas se ik din hogī rihā.ī apnī 
mar jā.eñge to āḳhir sayyād kiyā karegā 
misl-e-sipand dil hai betāb soz-e-ġham meñ 
rah jā.egā taḌap kar fariyād kyā karegā 
ai shaiḳh bhar gayā hai kyuuñ va.az kī havā meñ 
rīsh-e-safed apnī barbād kyā karegā 
zulm-o-sitam se bhī ab zālim ne haath khīñchā 
is se sitam vo baḌh kar ījād kyā karegā 
az-bas-ki be-hunar huuñ maiñ nañg-e-mo'tariz huuñ 
mazmūñ pe mere koī ī.rād kyā karegā 
ai ''nazm'' jis ko chāhe vo de bahisht dozaḳh 
namrūd kyā karegā shaddād kyā karegā 