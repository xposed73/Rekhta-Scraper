
ye āh-e-be-asar kyā ho ye naḳhl-e-be-samar kyā ho 
na ho jab dard hī yārab to dil kyā ho jigar kyā ho 
baġhal-gīr aarzū se haiñ murādeñ aarzū mujh se 
yahāñ is vaqt to ik iid hai tum jalva-gar kyā ho 
muqaddar meñ ye likkhā hai kaTegī umr mar-mar kar 
abhī se mar ga.e ham dekhiye ab umr bhar kyā ho 
muravvat se ho begāna vafā se duur ho kosoñ 
ye sach hai nāznīñ ho ḳhūb-sūrat ho magar kyā ho 
lagā kar zaḳhm meñ Tāñke qazā terī na aa jaa.e 
jo vo saffāk sun paa.e batā ai chāra-gar kyā ho 
qayāmat ke bakheḌe paḌ ga.e aate hī duniyā meñ 
ye maanā ham ne mar jaanā to mumkin hai magar kyā ho 
kahā maiñ ne ki 'nazm'-e-mubtalā martā hai hasrat meñ 
kahā us ne agar mar jaa.e to merā zarar kyā ho 