
yuuñ maiñ sīdhā gayā vahshat meñ bayābāñ kī taraf 
haath jis tarah se aatā hai garebāñ kī taraf 
baiThe baiThe dil-e-ġham-ghīñ ko ye kyā lahr aa.ī 
uTh ke tūfān chalā dīda-e-giryāñ kī taraf 
dekhnā lāla-e-ḳhud-rav kā lahaknā saaqī 
koh se dauḌ ga.ī aag bayābāñ kī taraf 
ro diyā dekh ke aksar maiñ bahār-e-shabnam 
hañs diyā dekh ke aksar gul-e-ḳhandāñ kī taraf 
baat chhuptī nahīñ paḌtī haiñ nigāheñ sab kī 
us ke dāman kī taraf mere garebāñ kī taraf 
saikḌoñ dāġh-e-gunah dho ga.e rahmat se tirī 
kyā ghaTā jhuum ke aa.ī thī gulistāñ kī taraf 
chashm-e-ā.īna pareshāñ-nazarī siikh ga.ī 
dekhtā thā ye bahut zulf-e-pareshāñ kī taraf 
sar jhukā.e hue hai 'nazm' basān-e-ḳhāma 
samt sajde kī hai terī ḳhat-e-farmāñ kī taraf 