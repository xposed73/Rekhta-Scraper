
hamāre shauq kī ye intihā thī 
qadam rakkhā ki manzil rāstā thī 
bichhaḌ ke Daar se ban ban phirā vo 
hiran ko apnī kastūrī sazā thī 
kabhī jo ḳhvāb thā vo pā liyā hai 
magar jo kho ga.ī vo chiiz kyā thī 
maiñ bachpan meñ khilaune toḌtā thā 
mire anjām kī vo ibtidā thī 
mohabbat mar ga.ī mujh ko bhī ġham hai 
mire achchhe dinoñ kī āshnā thī 
jise chhū luuñ maiñ vo ho jaa.e sonā 
tujhe dekhā to jaanā bad-duā thī 
marīz-e-ḳhvāb ko to ab shifā hai 
magar duniyā baḌī kaḌvī davā thī 