
misāl is kī kahāñ hai koī zamāne meñ 
ki saare khone ke ġham paa.e ham ne paane meñ 
vo shakl pighlī to har shai meñ Dhal ga.ī jaise 
ajiib baat huī hai use bhulāne meñ 
jo muntazir na milā vo to ham haiñ sharminda 
ki ham ne der lagā dī palaT ke aane meñ 
latīf thā vo taḳhayyul se ḳhvāb se nāzuk 
gañvā diyā use ham ne hī āzmāne meñ 
samajh liyā thā kabhī ik sarāb ko dariyā 
par ik sukūn thā ham ko fareb khāne meñ 
jhukā daraḳht havā se to āñdhiyoñ ne kahā 
ziyāda farq nahīñ jhukne TuuT jaane meñ 