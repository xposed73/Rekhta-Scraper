
ba-zāhir kyā hai jo hāsil nahīñ hai 
magar ye to mirī manzil nahīñ hai 
ye tuuda ret kā hai beach dariyā 
ye bah jā.egā ye sāhil nahīñ hai 
bahut āsān hai pahchān us kī 
agar dukhtā nahīñ to dil nahīñ hai 
musāfir vo ajab hai kārvāñ meñ 
ki jo hamrāh hai shāmil nahīñ hai 
bas ik maqtūl hī maqtūl kab hai 
bas ik qātil hī to qātil nahīñ hai 
kabhī to raat ko tum raat kah do 
ye kaam itnā bhī ab mushkil nahīñ hai 