
jiinā mushkil hai ki āsān zarā dekh to lo 
log lagte haiñ pareshān zarā dekh to lo 
phir muqarrir koī sargarm sar-e-mimbar hai 
kis ke hai qatl kā sāmān zarā dekh to lo 
ye nayā shahar to hai ḳhuub basāyā tum ne 
kyuuñ purānā huā vīrān zarā dekh to lo 
in charāġhoñ ke tale aise añdhere kyuuñ hai 
tum bhī rah jāoge hairān zarā dekh to lo 
tum ye kahte ho ki maiñ ġhair huuñ phir bhī shāyad 
nikal aa.e koī pahchān zarā dekh to lo 
ye satā.ish kī tamannā ye sile kī parvāh 
kahāñ laa.e haiñ ye armān zarā dekh to lo 