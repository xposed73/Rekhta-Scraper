
vo Dhal rahā hai to ye bhī rañgat badal rahī hai 
zamīn sūraj kī uñgliyoñ se phisal rahī hai 
jo mujh ko zinda jalā rahe haiñ vo be-ḳhabar haiñ 
ki merī zanjīr dhīre dhīre pighal rahī hai 
maiñ qatl to ho gayā tumhārī galī meñ lekin 
mire lahū se tumhārī dīvār gal rahī hai 
na jalne paate the jis ke chūlhe bhī har savere 
sunā hai kal raat se vo bastī bhī jal rahī hai 
maiñ jāntā huuñ ki ḳhāmushī meñ hī maslahat hai 
magar yahī maslahat mire dil ko khal rahī hai 
kabhī to insān zindagī kī karegā izzat 
ye ek ummīd aaj bhī dil meñ pal rahī hai 