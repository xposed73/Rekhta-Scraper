
yaqīn kā agar koī bhī silsila nahīñ rahā 
to shukr kījiye ki ab koī gilā nahīñ rahā 
na hijr hai na vasl hai ab is ko koī kyā kahe 
ki phuul shāḳh par to hai magar khilā nahīñ rahā 
ḳhazāna tum na paa.e to ġharīb jaise ho ga.e 
palak pe ab koī bhī motī jhilmilā nahīñ rahā 
badal ga.ī hai zindagī badal ga.e haiñ log bhī 
ḳhulūs kā jo thā kabhī vo ab silā nahīñ rahā 
jo dushmanī baḳhīl se huī to itnī ḳhair hai 
ki zahr us ke paas hai magar pilā nahīñ rahā 
lahū meñ jazb ho sakā na ilm to ye haal hai 
koī savāl zehn ko jo de jalā nahīñ rahā 