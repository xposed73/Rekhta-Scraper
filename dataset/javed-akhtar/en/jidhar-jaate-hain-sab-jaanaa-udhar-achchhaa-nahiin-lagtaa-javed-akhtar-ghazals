
jidhar jaate haiñ sab jaanā udhar achchhā nahīñ lagtā 
mujhe pāmāl rastoñ kā safar achchhā nahīñ lagtā 
ġhalat bātoñ ko ḳhāmoshī se sunñā haamī bhar lenā 
bahut haiñ fā.ede is meñ magar achchhā nahīñ lagtā 
mujhe dushman se bhī ḳhuddārī kī ummīd rahtī hai 
kisī kā bhī ho sar qadmoñ meñ sar achchhā nahīñ lagtā 
bulandī par unheñ miTTī kī ḳhushbū tak nahīñ aatī 
ye vo shāḳheñ haiñ jin ko ab shajar achchhā nahīñ lagtā 
ye kyuuñ baaqī rahe ātish-zano ye bhī jalā Daalo 
ki sab be-ghar hoñ aur merā ho ghar achchhā nahīñ lagtā 