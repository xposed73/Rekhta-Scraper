
kabhī kabhī maiñ ye sochtā huuñ ki mujh ko terī talāsh kyuuñ hai 
ki jab haiñ saare hī taar TuuTe to saaz meñ irti.āsh kyuuñ hai 
koī agar pūchhtā ye ham se batāte ham gar to kyā batāte 
bhalā ho sab kā ki ye na pūchhā ki dil pe aisī ḳharāsh kyuuñ hai 
uThā ke hāthoñ se tum ne chhoḌā chalo na dānista tum ne toḌā 
ab ulTā ham se to ye na pūchho ki shīsha ye paash paash kyuuñ hai 
ajab do-rāhe pe zindagī hai kabhī havas dil ko khīñchtī hai 
kabhī ye sharmindagī hai dil meñ ki itnī fikr-e-ma.āsh kyuuñ hai 
na fikr koī na justujū hai na ḳhvāb koī na aarzū hai 
ye shaḳhs to kab kā mar chukā hai to be-kafan phir ye laash kyuuñ hai 