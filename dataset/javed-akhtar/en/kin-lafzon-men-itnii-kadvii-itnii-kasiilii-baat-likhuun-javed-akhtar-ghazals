
kin lafzoñ meñ itnī kaḌvī itnī kasīlī baat likhūñ 
sher kī maiñ tahzīb banā huuñ yā apne hālāt likhūñ 
ġham nahīñ likkhūñ kyā maiñ ġham ko jashn likhūñ kyā mātam ko 
jo dekhe haiñ maiñ ne janāze kyā un ko bārāt likhūñ 
kaise likhūñ maiñ chāñd ke qisse kaise likhūñ maiñ phuul kī baat 
ret uḌaa.e garm havā to kaise maiñ barsāt likhūñ 
kis kis kī āñkhoñ meñ dekhe maiñ ne zahr bujhe ḳhanjar 
ḳhud se bhī jo maiñ ne chhupā.e kaise vo sadmāt likhūñ 
taḳht kī ḳhvāhish luuT kī lālach kamzoroñ par zulm kā shauq 
lekin un kā farmānā hai maiñ in ko jazbāt likhūñ 
qātil bhī maqtūl bhī donoñ naam ḳhudā kā lete the 
koī ḳhudā hai to vo kahāñ thā merī kyā auqāt likhūñ 
apnī apnī tārīkī ko log ujālā kahte haiñ 
tārīkī ke naam likhūñ to qaumeñ firqe zaat likhūñ 
jaane ye kaisā daur hai jis meñ jur.at bhī to mushkil hai 
din ho agar to us ko likhūñ din raat agar ho raat likhūñ 