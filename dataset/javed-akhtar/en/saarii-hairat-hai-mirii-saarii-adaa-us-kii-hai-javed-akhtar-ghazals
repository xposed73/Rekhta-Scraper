
saarī hairat hai mirī saarī adā us kī hai 
be-gunāhī hai mirī aur sazā us kī hai 
mere alfāz meñ jo rañg hai vo us kā hai 
mere ehsās meñ jo hai vo fazā us kī hai 
sher mere haiñ magar in meñ mohabbat us kī 
phuul mere haiñ magar bād-e-sabā us kī hai 
ik mohabbat kī ye tasvīr hai do rañgoñ meñ 
shauq sab merā hai aur saarī hayā us kī hai 
ham ne kyā us se mohabbat kī ijāzat lī thī 
dil-shikan hī sahī par baat bajā us kī hai 
ek mere hī sivā sab ko pukāre hai koī 
maiñ ne pahle hī kahā thā ye sadā us kī hai 
ḳhuun se sīñchī hai maiñ ne jo zamīñ mar mar ke 
vo zamīñ ek sitam-gar ne kahā us kī hai 
us ne hī is ko ujāḌā hai ise luuTā hai 
ye zamīñ us kī agar hai bhī to kyā us kī hai 