
nigal ga.e sab kī sab samundar zamīñ bachī ab kahīñ nahīñ hai 
bachāte ham apnī jaan jis meñ vo kashtī bhī ab kahīñ nahīñ hai 
bahut dinoñ ba.ad paa.ī fursat to maiñ ne ḳhud ko palaT ke dekhā 
magar maiñ pahchāntā thā jis ko vo aadmī ab kahīñ nahīñ hai 
guzar gayā vaqt dil pe likh kar na jaane kaisī ajiib bāteñ 
varaq palaTtā huuñ maiñ jo dil ke to sādgī ab kahīñ nahīñ hai 
vo aag barsī hai dopahar meñ ki saare manzar jhulas ga.e haiñ 
yahāñ savere jo tāzgī thī vo tāzgī ab kahīñ nahīñ hai 
tum apne qasboñ meñ jā ke dekho vahāñ bhī ab shahr hī base haiñ 
ki DhūñDhte ho jo zindagī tum vo zindagī ab kahīñ nahīñ hai 