
maiñ pā sakā na kabhī is ḳhalish se chhuTkārā 
vo mujh se jiit bhī saktā thā jaane kyuuñ haarā 
baras ke khul ga.e aañsū nithar ga.ī hai fazā 
chamak rahā hai sar-e-shām dard kā taarā 
kisī kī aañkh se Tapkā thā ik amānat hai 
mirī hathelī pe rakkhā huā ye añgārā 
jo par sameTe to ik shāḳh bhī nahīñ paa.ī 
khule the par to mirā āsmān thā saarā 
vo saañp chhoḌ de Dasnā ye maiñ bhī kahtā huuñ 
magar na chhoḌeñge log us ko gar na phunkārā 