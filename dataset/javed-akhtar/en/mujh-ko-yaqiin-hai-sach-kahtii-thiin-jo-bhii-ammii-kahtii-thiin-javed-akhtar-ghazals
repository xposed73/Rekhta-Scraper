
mujh ko yaqīñ hai sach kahtī thiiñ jo bhī ammī kahtī thiiñ 
jab mere bachpan ke din the chāñd meñ pariyāñ rahtī thiiñ 
ek ye din jab apnoñ ne bhī ham se naata toḌ liyā 
ek vo din jab peḌ kī shāḳheñ bojh hamārā sahtī thiiñ 
ek ye din jab saarī saḌkeñ rūThī rūThī lagtī haiñ 
ek vo din jab aao kheleñ saarī galiyāñ kahtī thiiñ 
ek ye din jab jaagī rāteñ dīvāroñ ko taktī haiñ 
ek vo din jab shāmoñ kī bhī palkeñ bojhal rahtī thiiñ 
ek ye din jab zehn meñ saarī ayyārī kī bāteñ haiñ 
ek vo din jab dil meñ bholī-bhālī bāteñ rahtī thiiñ 
ek ye din jab lākhoñ ġham aur kaal paḌā hai aañsū kā 
ek vo din jab ek zarā sī baat pe nadiyāñ bahtī thiiñ 
ek ye ghar jis ghar meñ merā sāz-o-sāmāñ rahtā hai 
ek vo ghar jis ghar meñ merī būḌhī naanī rahtī thiiñ 