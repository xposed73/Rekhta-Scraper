
dard ke phuul bhī khilte haiñ bikhar jaate haiñ 
zaḳhm kaise bhī hoñ kuchh roz meñ bhar jaate haiñ 
rāsta roke khaḌī hai yahī uljhan kab se 
koī pūchhe to kaheñ kyā ki kidhar jaate haiñ 
chhat kī kaḌiyoñ se utarte haiñ mire ḳhvāb magar 
merī dīvāroñ se Takrā ke bikhar jaate haiñ 
narm alfāz bhalī bāteñ mohazzab lahje 
pahlī bārish hī meñ ye rañg utar jaate haiñ 
us darīche meñ bhī ab koī nahīñ aur ham bhī 
sar jhukā.e hue chup-chāp guzar jaate haiñ 