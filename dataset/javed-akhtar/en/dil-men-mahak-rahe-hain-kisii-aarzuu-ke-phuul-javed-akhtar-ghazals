
dil meñ mahak rahe haiñ kisī aarzū ke phuul 
palkoñ pe khilne vaale haiñ shāyad lahū ke phuul 
ab tak hai koī baat mujhe yaad harf harf 
ab tak maiñ chun rahā huuñ kisī guftugū ke phuul 
kaliyāñ chaTak rahī thiiñ ki āvāz thī koī 
ab tak samā.atoñ meñ haiñ ik ḳhush-gulū ke phuul 
mere lahū kā rañg hai har nok-e-ḳhār par 
sahrā meñ har taraf haiñ mirī justujū ke phuul 
dīvāne kal jo log the phūloñ ke ishq meñ 
ab un ke dāmanoñ meñ bhare haiñ rafū ke phuul 