
abhī zamīr meñ thoḌī sī jaan baaqī hai 
abhī hamārā koī imtihān baaqī hai 
hamāre ghar ko to ujḌe hue zamāna huā 
magar sunā hai abhī vo makān baaqī hai 
hamārī un se jo thī guftugū vo ḳhatm huī 
magar sukūt sā kuchh darmiyān baaqī hai 
hamāre zehn kī bastī meñ aag aisī lagī 
ki jo thā ḳhaak huā ik dukān baaqī hai 
vo zaḳhm bhar gayā arsa huā magar ab tak 
zarā sā dard zarā sā nishān baaqī hai 
zarā sī baat jo phailī to dāstān banī 
vo baat ḳhatm huī dāstān baaqī hai 
ab aayā tiir chalāne kā fan to kyā aayā 
hamāre haath meñ ḳhālī kamān baaqī hai 