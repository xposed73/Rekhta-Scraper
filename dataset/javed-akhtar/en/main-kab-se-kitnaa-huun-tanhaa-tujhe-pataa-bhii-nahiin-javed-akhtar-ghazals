
maiñ kab se kitnā huuñ tanhā tujhe patā bhī nahīñ 
tirā to koī ḳhudā hai mirā ḳhudā bhī nahīñ 
kabhī ye lagtā hai ab ḳhatm ho gayā sab kuchh 
kabhī ye lagtā hai ab tak to kuchh huā bhī nahīñ 
kabhī to baat kī us ne kabhī rahā ḳhāmosh 
kabhī to hañs ke milā aur kabhī milā bhī nahīñ 
kabhī jo talḳh-kalāmī thī vo bhī ḳhatm huī 
kabhī gila thā hameñ un se ab gila bhī nahīñ 
vo chīḳh ubhrī baḌī der gūñjī Duub ga.ī 
har ek suntā thā lekin koī hilā bhī nahīñ 