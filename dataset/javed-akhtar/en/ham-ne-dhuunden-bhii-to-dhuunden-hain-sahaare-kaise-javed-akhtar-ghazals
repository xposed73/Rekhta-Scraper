
ham ne DhūñDeñ bhī to DhūñDeñ haiñ sahāre kaise 
in sarāboñ pe koī umr guzāre kaise 
haath ko haath nahīñ sūjhe vo tārīkī thī 
aa ga.e haath meñ kyā jaane sitāre kaise 
har taraf shor usī naam kā hai duniyā meñ 
koī us ko jo pukāre to pukāre kaise 
dil bujhā jitne the armān sabhī ḳhaak hue 
raakh meñ phir ye chamakte haiñ sharāre kaise 
na to dam letī hai tū aur na havā thamtī hai 
zindagī zulf tirī koī sañvāre kaise 