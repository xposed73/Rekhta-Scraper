
chheḌ ai dil ye kisī shoḳh ke ruḳhsāroñ se 
khelnā aah dahakte hue añgāroñ se 
ham shab-e-hijr meñ jab sotī hai saarī duniyā 
zikr karte haiñ tirā chhiTke hue tāroñ se 
ashk bhar laa.e kisī ne jo tirā naam liyā 
aur kyā hijr meñ hotā tire bīmāroñ se 
chheḌ naġhma koī go dil kī shikasta haiñ rageñ 
ham nikāleñge sadā TuuTe hue tāroñ se 
ham ko terī hai zarūrat na ise bhuul ai dost 
tere iqrāroñ se matlab hai na inkāroñ se 
ham haiñ vo bekas-o-be-yār ki baiThe baiThe 
apnā dukh-dard kahā karte haiñ dīvāroñ se 
ahl-e-duniyā se ye kahte haiñ mire nāla-e-dil 
ham sadā deñge ġham-e-hijr ke mīnāroñ se 
ishq hamdardī-e-ālam kā ravādār nahīñ 
ho ga.ī bhuul 'firāq' aap ke ġham-ḳhvāroñ se 