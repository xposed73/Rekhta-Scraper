
tumheñ kyūñkar batā.eñ zindagī ko kyā samajhte haiñ 
samajh lo saañs lenā ḳhud-kushī karnā samajhte haiñ 
kisī badmast ko rāz-āshnā sab kā samajhte haiñ 
nigāh-e-yār tujh ko kyā batā.eñ kyā samajhte haiñ 
bas itne par hameñ sab log dīvāna samajhte haiñ 
ki is duniyā ko ham ik dūsrī duniyā samajhte haiñ 
kahāñ kā vasl tanhā.ī ne shāyad bhes badlā hai 
tire dam bhar ke mil jaane ko ham bhī kyā samajhte haiñ 
umīdoñ meñ bhī un kī ek shān-e-be-niyāzī hai 
har āsānī ko jo dushvār ho jaanā samajhte haiñ 
yahī zid hai to ḳhair āñkheñ uThāte haiñ ham us jānib 
magar ai dil ham is meñ jaan kā khaTkā samajhte haiñ 
kahīñ hoñ tere dīvāne Thahar jaa.eñ to zindāñ hai 
jidhar ko muñh uThā kar chal paḌe sahrā samajhte haiñ 
jahāñ kī fitrat-e-begāna meñ jo kaif-e-ġham bhar deñ 
vahī jiinā samajhte haiñ vahī marnā samajhte haiñ 
hamārā zikr kyā ham ko to hosh aayā mohabbat meñ 
magar ham qais kā dīvāna ho jaanā samajhte haiñ 
na shoḳhī shoḳh hai itnī na purkār itnī purkārī 
na jaane log terī sādgī ko kyā samajhte haiñ 
bhulā diiñ ek muddat kī jafā.eñ us ne ye kah kar 
tujhe apnā samajhte the tujhe apnā samajhte haiñ 
ye kah kar ābla-pā rauñdte jaate haiñ kāñToñ ko 
jise talvoñ meñ kar leñ jazb use sahrā samajhte haiñ 
ye hastī nīstī sab mauj-ḳhezī hai mohabbat kī 
na ham qatra samajhte haiñ na ham dariyā samajhte haiñ 
'firāq' is gardish-e-ayyām se kab kaam niklā hai 
sahar hone ko bhī ham raat kaT jaanā samajhte haiñ 