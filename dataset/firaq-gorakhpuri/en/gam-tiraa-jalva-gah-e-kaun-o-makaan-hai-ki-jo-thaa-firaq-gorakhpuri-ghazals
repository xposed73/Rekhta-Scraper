
ġham tirā jalva-gah-e-kaun-o-makāñ hai ki jo thā 
ya.anī insān vahī sho.ala-ba-jāñ hai ki jo thā 
phir vahī rañg-e-takallum nigah-e-nāz meñ hai 
vahī andāz vahī husn-e-bayāñ hai ki jo thā 
kab hai inkār tire lutf-o-karam se lekin 
tū vahī dushman-e-dil dushman-e-jāñ hai ki jo thā 
ishq afsurda nahīñ aaj bhī afsurda bahut 
vahī kam kam asr-e-soz-e-nihāñ hai ki jo thā 
qurb hī kam hai na duurī hī ziyāda lekin 
aaj vo rabt kā ehsās kahāñ hai ki jo thā 
nazar aa jaate haiñ tum ko to bahut nāzuk baal 
dil mirā kyā vahī ai shīsha-girāñ hai ki jo thā 
jaan de baiThe the ik baar havas vaale bhī 
phir vahī marhala-e-sūd-o-ziyāñ hai ki jo thā 
husn ko khīñch to letā hai abhī tak lekin 
vo asar jazb-e-mohabbat meñ kahāñ hai ki jo thā 
aaj bhī said-gah-e-ishq meñ husan-e-saffāk 
liye abrū kī lachaktī sī kamāñ hai ki jo thā 
phir tirī chashm-e-suḳhan-sanj ne chheḌī koī baat 
vahī jaadū hai vahī husn-e-bayāñ hai ki jo thā 
phir sar-e-mai-kada-e-ishq hai ik bārish-e-nūr 
chhalke jāmoñ se charāġhāñ kā samāñ hai ki jo thā 
phir vahī ḳhair-nigāhī hai tire jalvoñ se 
vahī aalam tirā ai barq-e-damāñ hai ki jo thā 
aaj bhī aag dabī hai dil-e-insāñ meñ 'firāq' 
aaj bhī sīnoñ se uThtā vo dhuāñ hai ki jo thā 