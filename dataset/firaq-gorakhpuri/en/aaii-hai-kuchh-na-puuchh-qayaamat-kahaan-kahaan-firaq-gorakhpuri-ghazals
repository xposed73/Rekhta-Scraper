
aa.ī hai kuchh na pūchh qayāmat kahāñ kahāñ 
uf le ga.ī hai mujh ko mohabbat kahāñ kahāñ 
betābī-o-sukūñ kī huiiñ manzileñ tamām 
bahlā.eñ tujh se chhuT ke tabī.at kahāñ kahāñ 
furqat ho yā visāl vahī iztirāb hai 
terā asar hai ai ġham-e-furqat kahāñ kahāñ 
har jumbish-e-nigāh meñ sad-kaif be-ḳhudī 
bhartī phiregī husn kī niyyat kahāñ kahāñ 
rāh-e-talab meñ chhoḌ diyā dil kā saath bhī 
phirte liye hue ye musībat kahāñ kahāñ 
dil ke ufaq tak ab to haiñ parchhā.iyāñ tirī 
le jaa.e ab to dekh ye vahshat kahāñ kahāñ 
ai nargis-e-siyāh batā de tire nisār 
kis kis ko hai ye hosh ye ġhaflat kahāñ kahāñ 
nairañg-e-ishq kī hai koī intihā ki ye 
ye ġham kahāñ kahāñ ye masarrat kahāñ kahāñ 
begānagī par us kī zamāne se ehtirāz 
dar-parda us adā kī shikāyat kahāñ kahāñ 
farq aa gayā thā daur-e-hayāt-o-mamāt meñ 
aa.ī hai aaj yaad vo sūrat kahāñ kahāñ 
jaise fanā baqā meñ bhī koī kamī sī ho 
mujh ko paḌī hai terī zarūrat kahāñ kahāñ 
duniyā se ai dal itnī tabī.at bharī na thī 
tere liye uThā.ī nadāmat kahāñ kahāñ 
ab imtiyāz-e-ishq-o-havas bhī nahīñ rahā 
hotī hai terī chashm-e-ināyat kahāñ kahāñ 
har gaam par tarīq-e-mohabbat meñ maut thī 
is raah meñ khule dar-e-rahmat kahāñ kahāñ 
hosh-o-junūñ bhī ab to bas ik baat haiñ 'firāq' 
hotī hai us nazar kī sharārat kahāñ kahāñ 