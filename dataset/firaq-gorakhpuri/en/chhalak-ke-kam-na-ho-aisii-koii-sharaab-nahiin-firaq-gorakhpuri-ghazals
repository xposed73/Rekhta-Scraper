
chhalak ke kam na ho aisī koī sharāb nahīñ 
nigāh-e-nargis-e-ra.anā tirā javāb nahīñ 
zamīn jaag rahī hai ki inqalāb hai kal 
vo raat hai koī zarra bhī mahv-e-ḳhvāb nahīñ 
hayāt-e-dard huī jā rahī hai kyā hogā 
ab is nazar kī duā.eñ bhī mustajāb nahīñ 
zamīn us kī falak us kā kā.enāt us kī 
kuchh aisā ishq tirā ḳhānumāñ-ḳharāb nahīñ 
abhī kuchh aur ho insān kā lahū paanī 
abhī hayāt ke chehre par āb-o-tāb nahīñ 
jahāñ ke baab meñ tar dāmanoñ kā qaul ye hai 
ye mauj mārtā dariyā koī sarāb nahīñ 
dikhā to detī hai behtar hayāt ke sapne 
ḳharāb ho ke bhī ye zindagī ḳharāb nahīñ 