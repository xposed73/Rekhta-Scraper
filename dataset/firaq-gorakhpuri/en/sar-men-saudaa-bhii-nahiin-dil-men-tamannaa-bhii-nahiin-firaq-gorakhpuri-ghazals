
sar meñ saudā bhī nahīñ dil meñ tamannā bhī nahīñ 
lekin is tark-e-mohabbat kā bharosā bhī nahīñ 
dil kī gintī na yagānoñ meñ na begānoñ meñ 
lekin us jalva-gah-e-nāz se uThtā bhī nahīñ 
mehrbānī ko mohabbat nahīñ kahte ai dost 
aah ab mujh se tirī ranjish-e-bejā bhī nahīñ 
ek muddat se tirī yaad bhī aa.ī na hameñ 
aur ham bhuul ga.e hoñ tujhe aisā bhī nahīñ 
aaj ġhaflat bhī un āñkhoñ meñ hai pahle se sivā 
aaj hī ḳhātir-e-bīmār shakebā bhī nahīñ 
baat ye hai ki sukūn-e-dil-e-vahshī kā maqām 
kunj-e-zindāñ bhī nahīñ vus.at-e-sahrā bhī nahīñ 
are sayyād hamīñ gul haiñ hamīñ bulbul haiñ 
tū ne kuchh aah sunā bhī nahīñ dekhā bhī nahīñ 
aah ye majma-e-ahbāb ye bazm-e-ḳhāmosh 
aaj mahfil meñ 'firāq'-e-suḳhan-ārā bhī nahīñ 
ye bhī sach hai ki mohabbat pe nahīñ maiñ majbūr 
ye bhī sach hai ki tirā husn kuchh aisā bhī nahīñ 
yuuñ to hañgāme uThāte nahīñ dīvāna-e-ishq 
magar ai dost kuchh aisoñ kā Thikānā bhī nahīñ 
fitrat-e-husn to ma.alūm hai tujh ko hamdam 
chāra hī kyā hai ba-juz sabr so hotā bhī nahīñ 
muñh se ham apne burā to nahīñ kahte ki 'firāq' 
hai tirā dost magar aadmī achchhā bhī nahīñ 