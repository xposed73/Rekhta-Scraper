
kuchh na kuchh ishq kī tāsīr kā iqrār to hai 
us kā ilzām-e-taġhāful pe kuchh inkār to hai 
har fareb-e-ġham-e-duniyā se ḳhabar-dār to hai 
terā dīvāna kisī kaam meñ hushyār to hai 
dekh lete haiñ sabhī kuchh tire mushtāq-e-jamāl 
ḳhair dīdār na ho hasrat-e-dīdār to hai 
ma.arke sar hoñ usī barq-e-nazar se ai husn 
ye chamaktī huī chaltī hui talvār to hai 
sar paTakne ko paTaktā hai magar ruk ruk kar 
tere vahshī ko ḳhayāl-e-dar-o-dīvār to hai 
ishq kā shikva-e-bejā bhī na be-kār gayā 
na sahī jaur magar jaur kā iqrār to hai 
tujh se himmat to paḌī ishq ko kuchh kahne kī 
ḳhair shikva na sahī shukr kā iz.hār to hai 
is meñ bhī rābta-e-ḳhās kī miltī hai jhalak 
ḳhair iqrār-e-mohabbat na ho inkār to hai 
kyuuñ jhapak jaatī hai rah rah ke tirī barq-e-nigāh 
ye jhijak kis liye ik kushta-e-dīdār to hai 
ka.ī unvān haiñ mamnūn-e-karam karne ke 
ishq meñ kuchh na sahī zindagī be-kār to hai 
sahar-o-shām sar-e-anjuman-e-nāz na ho 
jalva-e-husn to hai ishq-e-siyahkār to hai 
chauñk uThte haiñ 'firāq' aate hī us shoḳh kā naam 
kuchh sarāsīmgī-e-ishq kā iqrār to hai 