
narm fazā kī karvaTeñ dil ko dukhā ke rah ga.iiñ 
ThanDī havā.eñ bhī tirī yaad dilā ke rah ga.iiñ 
shaam bhī thī dhuāñ dhuāñ husn bhī thā udaas udaas 
dil ko ka.ī kahāniyāñ yaad sī aa ke rah ga.iiñ 
mujh ko ḳharāb kar ga.iiñ nīm-nigāhiyāñ tirī 
mujh se hayāt o maut bhī āñkheñ churā ke rah ga.iiñ 
husn-e-nazar-fareb meñ kis ko kalām thā magar 
terī adā.eñ aaj to dil meñ samā ke rah ga.iiñ 
tab kahīñ kuchh pata chalā sidq-o-ḳhulūs-e-husn kā 
jab vo nigāheñ ishq se bāteñ banā ke rah ga.iiñ 
tere ḳhirām-e-nāz se aaj vahāñ chaman khile 
fasleñ bahār kī jahāñ ḳhaak uḌā ke rah ga.iiñ 
pūchh na un nigāhoñ kī turfa karishma-sāziyāñ 
fitne sulā ke rah ga.iiñ fitne jagā ke rah ga.iiñ 
tāroñ kī aañkh bhī bhar aa.ī merī sadā-e-dard par 
un kī nigāheñ bhī tirā naam batā ke rah ga.iiñ 
uf ye zamīñ kī gardisheñ aah ye ġham kī Thokareñ 
ye bhī to baḳht-e-ḳhufta ke shāne hilā ke rah ga.iiñ 
aur to ahl-e-dard kaun sambhāltā bhalā 
haañ terī shādmāniyāñ un ko rulā ke rah ga.iiñ 
yaad kuchh aa.iiñ is tarah bhūlī huī kahāniyāñ 
kho.e hue diloñ meñ aaj dard uThā ke rah ga.iiñ 
sāz-e-nashāt-e-zindagī aaj laraz laraz uThā 
kis kī nigāheñ ishq kā dard sunā ke rah ga.iiñ 
tum nahīñ aa.e aur raat rah ga.ī raah dekhtī 
tāroñ kī mahfileñ bhī aaj āñkheñ bichhā ke rah ga.iiñ 
jhuum ke phir chalīñ havā.eñ vajd meñ aa.iiñ phir fazā.eñ 
phir tirī yaad kī ghaTā.eñ sīnoñ pe chhā ke rah ga.iiñ 
qalb o nigāh kī ye iid uf ye ma.āl-e-qurb-o-dīd 
charḳh kī gardisheñ tujhe mujh se chhupā ke rah ga.iiñ 
phir haiñ vahī udāsiyāñ phir vahī suunī kā.enāt 
ahl-e-tarab kī mahfileñ rañg jamā ke rah ga.iiñ 
kaun sukūn de sakā ġham-zadagān-e-ishq ko 
bhīgtī rāteñ bhī 'firāq' aag lagā ke rah ga.iiñ 