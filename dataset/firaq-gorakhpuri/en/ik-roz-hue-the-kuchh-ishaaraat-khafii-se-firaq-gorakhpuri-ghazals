
ik roz hue the kuchh ishārāt ḳhafī se 
āshiq haiñ ham us nargis-e-rānā ke jabhī se 
karne ko haiñ duur aaj to tau ye rog hī jī se 
ab rakkheñge ham pyaar na tum se na kisī se 
ahbāb se rakhtā huuñ kuchh ummīd-e-sharāfat 
rahte haiñ ḳhafā mujh se bahut log isī se 
kahtā huuñ use maiñ to ḳhusūsiyyat-e-pinhāñ 
kuchh tum ko shikāyat hai kasī se to mujhī se 
ash.ār nahīñ haiñ ye mirī ruuh kī hai pyaas 
jaarī hue sar-chashme mirī tishna-labī se 
aañsū ko mire khel tamāshā na samajhnā 
kaT jaatā hai patthar isī hiire kī kanī se 
yād-e-lab-e-jānāñ hai charāġh-e-dil-e-ranjūr 
raushan hai ye ghar aaj usī la.al-e-yamanī se 
aflāk kī mehrāb hai aa.ī huī añgḌā.ī 
be-kaif kuchh āfāq kī a.azā-shikanī se 
kuchh zer-e-lab alfāz khanakte haiñ fazā meñ 
gūñjī huī hai bazm tirī kam-suḳhanī se 
aaj anjuman-e-ishq nahīñ anjuman-e-ishq 
kis darja kamī bazm meñ hai terī kamī se 
is vādī-e-vīrāñ meñ hai sar-chashma-e-dil bhī 
hastī mirī sairāb hai āñkhoñ kī namī se 
ḳhud mujh ko bhī tā-der ḳhabar ho nahīñ paa.ī 
aaj aa.ī tirī yaad is āhista-ravī se 
vo DhūñDhne niklī hai tirī nik.hat-e-gesū 
ik roz milā thā maiñ nasīm-e-saharī se 
sab kuchh vo dilā de mujhe sab kuchh vo banā de 
ai dost nahīñ duur tirī kam-nigahī se 
mī.ād-e-davām-o-abad ik niiñd hai us kī 
ham muntahī-e-jalva-e-jānāñ haiñ abhī se 
ik dil ke sivā paas hamāre nahīñ kuchh bhī 
jo kaam ho le lete haiñ ham log isī se 
ma.alūm huā aur hai ik ālam-e-asrār 
ā.īna-e-hastī kī pareshāñ-nazarī se 
is se to kahīñ baiTh rahe toḌ ke ab paaoñ 
mil jaa.e najāt ishq ko is dar-ba-darī se 
rahtā huuñ 'firāq' is liye vārafta ki duniyā 
kuchh hosh meñ aa jaa.e mirī be-ḳhabarī se 