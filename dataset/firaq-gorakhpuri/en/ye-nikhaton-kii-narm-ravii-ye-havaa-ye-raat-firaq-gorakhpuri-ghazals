
ye nik.hatoñ kī narm-ravī ye havā ye raat 
yaad aa rahe haiñ ishq ko TuuTe ta.alluqāt 
māyūsiyoñ kī god meñ dam toḌtā hai ishq 
ab bhī koī banā le to bigḌī nahīñ hai baat 
kuchh aur bhī to ho in ishārāt ke sivā 
ye sab to ai nigāh-e-karam baat baat baat 
ik umr kaT ga.ī hai tire intizār meñ 
aise bhī haiñ ki kaT na sakī jin se ek raat 
ham ahl-e-intizār ke aahaT pe kaan the 
ThanDī havā thī ġham thā tirā Dhal chalī thī raat 
yuuñ to bachī bachī sī uThī vo nigāh-e-nāz 
duniyā-e-dil meñ ho hī ga.ī koī vārdāt 
jin kā surāġh pā na sakī ġham kī ruuh bhī 
nādāñ hue haiñ ishq meñ aise bhī sānehāt 
har sa.ī o har amal meñ mohabbat kā haath hai 
ta.amīr-e-zindagī ke samajh kuchh muharrikāt 
us jā tirī nigāh mujhe le ga.ī jahāñ 
letī ho jaise saañs ye be-jān kā.enāt 
kyā niiñd aa.e us ko jise jāgnā na aa.e 
jo din ko din kare vo kare raat ko bhī raat 
dariyā ke madd-o-jazr bhī paanī ke khel haiñ 
hastī hī ke karishme haiñ kyā maut kyā hayāt 
ahl-e-razā meñ shān-e-baġhāvat bhī ho zarā 
itnī bhī zindagī na ho pāband-e-rasmiyāt 
ham ahl-e-ġham ne rañg-e-zamāna badal diyā 
koshish to kī sabhī ne magar ban paḌe kī baat 
paidā kare zamīn na.ī āsmāñ nayā 
itnā to le koī asar-e-daur-kā.enāt 
shā.ir huuñ gahrī niiñd meñ haiñ jo haqīqateñ 
chauñkā rahe haiñ un ko bhī mere tavahhumāt 
mujh ko to ġham ne fursat-e-ġham bhī na dī 'firāq' 
de fursat-e-hayāt na jaise ġham-e-hayāt 