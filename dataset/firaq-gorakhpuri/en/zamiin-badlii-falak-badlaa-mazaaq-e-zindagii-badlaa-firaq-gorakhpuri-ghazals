
zamīñ badlī falak badlā mazāq-e-zindagī badlā 
tamaddun ke qadīm aqdār badle aadmī badlā 
ḳhudā-o-ahrman badle vo īmān-e-duī badlā 
hudūd-e-ḳhair-o-shar badle mazāq-e-kāfirī badlā 
na.e insān kā jab daur-e-ḳhud-nā-āgahī badlā 
rumūz-e-be-ḳhudī badle taqāzā-e-ḳhudī badlā 
badalte jā rahe haiñ ham bhī duniyā ko badalne meñ 
nahīñ badlī abhī duniyā to duniyā ko abhī badlā 
na.ī manzil ke mīr-e-kārvāñ bhī aur hote haiñ 
purāne ḳhizr-e-rah badle vo tarz-e-rahbarī badlā 
kabhī sochā bhī hai ai nazm-e-kohna ke ḳhudā-vando 
tumhārā hashr kyā hogā jo ye aalam kabhī badlā 
udhar pichhle se ahl-e-māl-o-zar par raat bhārī hai 
idhar bedārī-e-jamhūr kā andāz bhī badlā 
zahe soz-e-ġham-e-ādam ḳhushā sāz-e-dil-e-ādam 
isī ik sham.a kī lau ne jahān-e-tīrgī badlā 
na.e mansūr haiñ sadiyoñ purāne sheḳh-o-qāzī haiñ 
na fatve kufr ke badle na uzr-e-dār hī badlā 
batā.e to batā.e us ko terī shoḳhī-e-pinhāñ 
tirī chashm-e-tavajjoh hai ki tarz-e-be-ruḳhī badlā 
ba-faiz-e-ādam-e-ḳhākī zamīñ sonā ugaltī hai 
usī zarre ne daur-e-mehr-o-māh-o-mushtarī badlā 
sitāre jāgte haiñ raat laT chhaTkā.e sotī hai 
dabe paañv kisī ne aa ke ḳhvāb-e-zindagī badlā 
'firāq' ham-navā-e-'mīr'-o-'ġhālib' ab na.e naġhme 
vo bazm-e-zindagī badlī vo rañg-e-shā.irī badlā 