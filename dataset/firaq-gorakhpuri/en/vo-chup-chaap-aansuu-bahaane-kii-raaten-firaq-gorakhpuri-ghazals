
vo chup-chāp aañsū bahāne kī rāteñ 
vo ik shaḳhs ke yaad aane kī rāteñ 
shab-e-mah kī vo ThanDī āñcheñ vo shabnam 
tire husn ke rasmasāne kī rāteñ 
javānī kī doshīzgī kā tabassum 
gul-e-zār ke vo khilāne kī rāteñ 
phuvāreñ sī naġhmoñ kī paḌtī hoñ jaise 
kuchh us lab ke sunñe-sunāne kī rāteñ 
mujhe yaad hai terī har sub.h-e-ruḳhsat 
mujhe yaad haiñ tere aane kī rāteñ 
pur-asrār sī merī arz-e-tamannā 
vo kuchh zer-e-lab muskurāne kī rāteñ 
sar-e-shām se ratjagā ke vo sāmāñ 
vo pichhle pahar niiñd aane kī rāteñ 
sar-e-shām se tā-sahar qurb-e-jānāñ 
na jaane vo thiiñ kis zamāne kī rāteñ 
sar-e-mai-kada tishnagī kī vo qasmeñ 
vo saaqī se bāteñ banāne kī rāteñ 
ham-āġhoshiyāñ shāhid-e-mehrbāñ kī 
zamāne ke ġham bhuul jaane kī rāteñ 
'firāq' apnī qismat meñ shāyad nahīñ the 
Thikāne ke din yā Thikāne kī rāteñ 