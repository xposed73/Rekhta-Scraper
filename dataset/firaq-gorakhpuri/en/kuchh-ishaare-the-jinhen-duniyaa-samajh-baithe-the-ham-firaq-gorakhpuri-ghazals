
kuchh ishāre the jinheñ duniyā samajh baiThe the ham 
us nigāh-e-āshnā ko kyā samajh baiThe the ham 
rafta rafta ġhair apnī hī nazar meñ ho ga.e 
vāh-rī ġhaflat tujhe apnā samajh baiThe the ham 
hosh kī taufīq bhī kab ahl-e-dil ko ho sakī 
ishq meñ apne ko dīvāna samajh baiThe the ham 
parda-e-āzurdagī meñ thī vo jān-e-iltifāt 
jis adā ko ranjish-e-bejā samajh baiThe the ham 
kyā kaheñ ulfat meñ rāz-e-be-hisī kyūñkar khulā 
har nazar ko terī dard-afzā samajh baiThe the ham 
be-niyāzī ko tirī paayā sarāsar soz o dard 
tujh ko ik duniyā se begāna samajh baiThe the ham 
inqalāb-e-pai-ba-pai har gardish o har daur meñ 
is zamīn o āsmāñ ko kyā samajh baiThe the ham 
bhuul baiThī vo nigāh-e-nāz ahd-e-dostī 
us ko bhī apnī tabī.at kā samajh baiThe the ham 
saaf alag ham ko junūn-e-āshiqī ne kar diyā 
ḳhud ko tere dard kā pardā samajh baiThe the ham 
kaan bajte haiñ mohabbat ke sukūt-e-nāz ko 
dāstāñ kā ḳhatm ho jaanā samajh baiThe the ham 
bātoñ bātoñ meñ payām-e-marg bhī aa hī gayā 
un nigāhoñ ko hayāt-afzā samajh baiThe the ham 
ab nahīñ tāb-e-sipās-e-husn is dil ko jise 
be-qrār-e-shikva-e-bejā samajh baiThe the ham 
ek duniyā dard kī tasvīr niklī ishq ko 
koh-kan aur qais kā qissa samajh baiThe the ham 
rafta rafta ishq mānūs-e-jahāñ hotā chalā 
ḳhud ko tere hijr meñ tanhā samajh baiThe the ham 
husn ko ik husn hī samjhe nahīñ aur ai 'firāq' 
mehrbāñ nā-mehrbāñ kyā kyā samajh baiThe the ham 