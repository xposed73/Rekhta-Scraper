
kisī kā yuuñ to huā kaun umr bhar phir bhī 
ye husn o ishq to dhokā hai sab magar phir bhī 
hazār baar zamāna idhar se guzrā hai 
na.ī na.ī sī hai kuchh terī rahguzar phir bhī 
kahūñ ye kaise idhar dekh yā na dekh udhar 
ki dard dard hai phir bhī nazar nazar phir bhī 
ḳhushā ishāra-e-paiham zahe sukūt-e-nazar 
darāz ho ke fasāna hai muḳhtasar phir bhī 
jhapak rahī haiñ zamān o makāñ kī bhī āñkheñ 
magar hai qāfila āmāda-e-safar phir bhī 
shab-e-firāq se aage hai aaj merī nazar 
ki kaT hī jā.egī ye shām-e-be-sahar phir bhī 
kahīñ yahī to nahīñ kāshif-e-hayāt-o-mamāt 
ye husn o ishq ba-zāhir haiñ be-ḳhabar phir bhī 
palaT rahe haiñ ġharīb-ul-vatan palaTnā thā 
vo kūcha rū-kash-e-jannat ho ghar hai ghar phir bhī 
luTā huā chaman-e-ishq hai nigāhoñ ko 
dikhā gayā vahī kyā kyā gul o samar phir bhī 
ḳharāb ho ke bhī sochā kiye tire mahjūr 
yahī ki terī nazar hai tirī nazar phir bhī 
ho be-niyāz-e-asar bhī kabhī tirī miTTī 
vo kīmiyā hī sahī rah ga.ī kasar phir bhī 
lipaT gayā tirā dīvāna garche manzil se 
uḌī uḌī sī hai ye ḳhāk-e-rahguzar phir bhī 
tirī nigāh se bachne meñ umr guzrī hai 
utar gayā rag-e-jāñ meñ ye neshtar phir bhī 
ġham-e-firāq ke kushtoñ kā hashr kyā hogā 
ye shām-e-hijr to ho jā.egī sahar phir bhī 
fanā bhī ho ke girāñ-bārī-e-hayāt na pūchh 
uThā.e uTh nahīñ saktā ye dard-e-sar phir bhī 
sitam ke rañg haiñ har iltifāt-e-pinhāñ meñ 
karam-numā haiñ tire jaur sar-ba-sar phir bhī 
ḳhatā-muāf tirā afv bhī hai misl-e-sazā 
tirī sazā meñ hai ik shān-e-dar-guzar phir bhī 
agarche be-ḳhudī-e-ishq ko zamāna huā 
'firāq' kartī rahī kaam vo nazar phir bhī 