
sitāroñ se ulajhtā jā rahā huuñ 
shab-e-furqat bahut ghabrā rahā huuñ 
tire ġham ko bhī kuchh bahlā rahā huuñ 
jahāñ ko bhī samajhtā jā rahā huuñ 
yaqīñ ye hai haqīqat khul rahī hai 
gumāñ ye hai ki dhoke khā rahā huuñ 
agar mumkin ho le le apnī aahaT 
ḳhabar do husn ko maiñ aa rahā huuñ 
hadeñ husn-o-mohabbat kī milā kar 
qayāmat par qayāmat Dhā rahā huuñ 
ḳhabar hai tujh ko ai zabt-e-mohabbat 
tire hāthoñ meñ luTtā jā rahā huuñ 
asar bhī le rahā huuñ terī chup kā 
tujhe qaa.il bhī kartā jā rahā huuñ 
bharam tere sitam kā khul chukā hai 
maiñ tujh se aaj kyuuñ sharmā rahā huuñ 
unhīñ meñ raaz haiñ gul-bāriyoñ ke 
maiñ jo chiñgāriyāñ barsā rahā huuñ 
jo un ma.asūm āñkhoñ ne diye the 
vo dhoke aaj tak maiñ khā rahā huuñ 
tire pahlū meñ kyuuñ hotā hai mahsūs 
ki tujh se duur hotā jā rahā huuñ 
had-e-jor-o-karam se baḌh chalā husn 
nigāh-e-yār ko yaad aa rahā huuñ 
jo uljhī thī kabhī aadam ke hāthoñ 
vo gutthī aaj tak suljhā rahā huuñ 
mohabbat ab mohabbat ho chalī hai 
tujhe kuchh bhūltā sā jā rahā huuñ 
ajal bhī jin ko sun kar jhūmtī hai 
vo naġhme zindagī ke gā rahā huuñ 
ye sannāTā hai mere paañv kī chaap 
'firāq' apnī kuchh aahaT pā rahā huuñ 