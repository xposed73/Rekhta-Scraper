
jaur-o-be-mehrī-e-iġhmāz pe kyā rotā hai 
mehrbāñ bhī koī ho jā.egā jaldī kyā hai 
kho diyā tum ko to ham pūchhte phirte haiñ yahī 
jis kī taqdīr bigaḌ jaa.e vo kartā kyā hai 
dil kā ik kaam jo hotā nahīñ ik muddat se 
tum zarā haath lagā do to huā rakkhā hai 
nigah-e-shoḳh meñ aur dil meñ haiñ choTeñ kyā kyā 
aaj tak ham na samajh paa.e ki jhagḌā kyā hai 
ishq se tauba bhī hai husn se shikve bhī hazār 
kahiye to hazrat-e-dil aap kā manshā kyā hai 
zīnat-e-dosh tirā nāma-e-a.amāl na ho 
terī dastār se vaa.iz ye laTaktā kyā hai 
haañ abhī vaqt kā ā.īna dikhā.e kyā kyā 
dekhte jaao zamāna abhī dekhā kyā hai 
na yagāne haiñ na begāne tirī mahfil meñ 
na koī ġhair yahāñ hai na koī apnā hai 
nigah-e-mast ko jumbish na hui go sar-e-bazm 
kuchh to is jām-e-labā-lab se abhī chhalkā hai 
rāt-din phirtī hai palkoñ ke jo saa.e saa.e 
dil mirā us nigah-e-nāz kā dīvānā hai 
ham judā.ī se bhī kuchh kaam to le hī leñge 
be-niyāzāna ta.alluq hī chhuTā achchhā hai 
un se baḌh-chaḌh ke to ai dost haiñ yādeñ in kī 
nāz-o-andāz-o-adā meñ tirī rakkhā kyā hai 
aisī bātoñ se badaltī hai kahīñ fitrat-e-husn 
jaan bhī de de agar koī to kyā hotā hai 
tirī āñkhoñ ko bhī inkār tirī zulf ko bhī 
kis ne ye ishq ko dīvāna banā rakkhā hai 
dil tirā jaan tirī aah tirī ashk tire 
jo hai ai dost vo terā hai hamārā kyā hai 
dar-e-daulat pe duā.eñ sī sunī haiñ maiñ ne 
dekhiye aaj faqīroñ kā kidhar pherā hai 
tujh ko ho jā.eñge shaitān ke darshan vaa.iz 
Daal kar muñh ko garebāñ meñ kabhī dekhā hai 
ham kahe dete haiñ chāloñ meñ na aao un kī 
sarvat-o-jāh ke ishvoñ se bacho dhokā hai 
yahī gar aañkh meñ rah jaa.e to hai chiñgārī 
qatra-e-ashk jo bah jaa.e to ik dariyā hai 
zulf-e-shab-gūñ ke sivā nargis-e-jādū ke sivā 
dil ko kuchh aur balāoñ ne bhī aa gherā hai 
lab-e-ejāz kī saugand ye jhankār thī kyā 
terī ḳhāmoshī ke mānind abhī kuchh TuuTā hai 
daar par gaah nazar gaah sū-e-shahr-e-nigār 
kuchh suneñ ham bhī to ai ishq irāda kyā hai 
aa ki ġhurbat-kada-e-dahr meñ jī bahlā.eñ 
ai dil us jalva-gah-e-nāz meñ kyā rakkhā hai 
zaḳhm hī zaḳhm huuñ maiñ sub.h kī mānind 'firāq' 
raat bhar hijr kī lazzat se mazā luuTā hai 