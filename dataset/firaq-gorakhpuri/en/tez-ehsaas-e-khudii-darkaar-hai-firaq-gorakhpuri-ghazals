
tez ehsās-e-ḳhudī darkār hai 
zindagī ko zindagī darkār hai 
jo chaḌhā jaa.e ḳhumistān-e-jahāñ 
haañ vahī lab-tishnagī darkār hai 
devtāoñ kā ḳhudā se hogā kaam 
aadmī ko aadmī darkār hai 
sau gulistāñ jis udāsī par nisār 
mujh ko vo afsurdagī darkār hai 
shā.erī hai sar-basar tahzīb-e-qalb 
us ko ġham shā.istagī darkār hai 
sho.ala meñ laatā hai jo soz-o-gudāz 
vo ḳhulūs-e-bātnī darkār hai 
ḳhūbī-e-lafz-o-bayāñ se kuchh sivā 
shā.erī ko sāhirī darkār hai 
qādir-e-mutlaq ko bhī insān kī 
sunte haiñ be-chārgī darkār hai 
aur hoñge tālib-e-mad.h-e-jahāñ 
mujh ko bas terī ḳhushī darkār hai 
aql meñ yuuñ to nahīñ koī kamī 
ik zarā dīvāngī darkār hai 
hosh vāloñ ko bhī merī raa.e meñ 
ek guuna be-ḳhudī darkār hai 
ḳhatrā-e-bisyār-dānī kī qasam 
ilm meñ bhī kuchh kamī darkār hai 
dosto kaafī nahīñ chashm-e-ḳhirad 
ishq ko bhī raushnī darkār hai 
merī ġhazloñ meñ haqā.eq haiñ faqat 
aap ko to shā.erī darkār hai 
tere paas aayā huuñ kahne ek baat 
mujh ko terī dostī darkār hai 
maiñ jafāoñ kā na kartā yuuñ gila 
aaj terī nā-ḳhushī darkār hai 
us kī zulf ārāsta-pairāsta 
ik zarā sī barhamī darkār hai 
zinda-dil thā tāza-dam thā hijr meñ 
aaj mujh ko be-dilī darkār hai 
halqa halqa gesū-e-shab rañg-e-yār 
mujh ko terī abtarī darkār hai 
aql ne kal mere kānoñ meñ kahā 
mujh ko terī zindagī darkār hai 
tez-rau tahzīb-e-ālam ko 'firāq' 
ik zarā āhistagī darkār hai 