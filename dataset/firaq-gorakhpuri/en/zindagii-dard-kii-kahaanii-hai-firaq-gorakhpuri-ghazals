
zindagī dard kī kahānī hai 
chashm-e-anjum meñ bhī to paanī hai 
be-niyāzāna sun liyā ġham-e-dil 
mehrbānī hai mehrbānī hai 
vo bhalā merī baat kyā maane 
us ne apnī bhī baat maanī hai 
shola-e-dil hai ye ki sho.ala-sāz 
yā tirā shola-e-javānī hai 
vo kabhī rañg vo kabhī ḳhushbū 
gaah gul gaah rāt-rānī hai 
ban ke ma.asūm sab ko taaḌ ga.ī 
aañkh us kī baḌī siyānī hai 
āp-bītī kaho ki jag-bītī 
har kahānī mirī kahānī hai 
donoñ aalam haiñ jis ke zer-e-nagīñ 
dil usī ġham kī rājdhānī hai 
ham to ḳhush haiñ tirī jafā par bhī 
be-sabab terī sargirānī hai 
sar-ba-sar ye farāz-e-mahr-o-qamar 
terī uThtī huī javānī hai 
aaj bhī sun rahe haiñ qissa-e-ishq 
go kahānī bahut purānī hai 
zabt kiije to dil hai añgārā 
aur agar roiye to paanī hai 
hai Thikānā ye dar hī us kā bhī 
dil bhī terā hī āstānī hai 
un se aise meñ jo na ho jaa.e 
nau-javānī hai nau-javānī hai 
dil mirā aur ye ġham-e-duniyā 
kyā tire ġham kī pāsbānī hai 
gardish-e-chashm-e-sāqī-e-daurāñ 
daur-e-aflāk kī bhī paanī hai 
ai lab-e-nāz kyā haiñ vo asrār 
ḳhāmushī jin kī tarjumānī hai 
mai-kadoñ ke bhī hosh uḌne lage 
kyā tirī aañkh kī javānī hai 
ḳhud-kushī par hai aaj āmāda 
are duniyā baḌī divānī hai 
koī iz.hār-e-nā-ḳhushī bhī nahīñ 
bad-gumānī sī bad-gumānī hai 
mujh se kahtā thā kal farishta-e-ishq 
zindagī hijr kī kahānī hai 
bahr-e-hastī bhī jis meñ kho jaa.e 
buuñd meñ bhī vo be-karānī hai 
mil ga.e ḳhaak meñ tire ushshāq 
ye bhī ik amr-e-āsmānī hai 
zindagī intizār hai terā 
ham ne ik baat aaj jaanī hai 
kyuuñ na ho ġham se hī qimāsh us kā 
husn tasvīr-e-shādmānī hai 
suunī duniyā meñ ab to maiñ huuñ aur 
mātam-e-ishq-e-āñ-jahānī hai 
kuchh na pūchho 'firāq' ahd-e-shabāb 
raat hai niiñd hai kahānī hai 