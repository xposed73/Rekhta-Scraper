
'firāq' ik na.ī sūrat nikal to saktī hai 
ba-qaul us aañkh ke duniyā badal to saktī hai 
tire ḳhayāl ko kuchh chup sī lag ga.ī varna 
kahāniyoñ se shab-e-ġham bahal to saktī hai 
urūs-e-dahr chale khā ke Thokareñ lekin 
qadam qadam pe javānī ubal to saktī hai 
palaT paḌe na kahīñ us nigāh kā jaadū 
ki Duub kar ye chhurī kuchh uchhal to saktī hai 
bujhe hue nahīñ itne bujhe hue dil bhī 
fasurdagī meñ tabī.at machal to saktī hai 
agar tū chāhe to ġham vaale shādmāñ ho jaa.eñ 
nigāh-e-yār ye hasrat nikal to saktī hai 
ab itnī band nahīñ ġham-kadoñ kī bhī rāheñ 
havā-e-kūcha-e-mahbūb chal to saktī hai 
kaḌe haiñ kos bahut manzil-e-mohabbat ke 
mile na chhāñv magar dhuup Dhal to saktī hai 
hayāt lau tah-e-dāmān-e-marg de uTThī 
havā kī raah meñ ye sham.a jal to saktī hai 
kuchh aur maslahat-e-jazb-e-ishq hai varna 
kisī se chhuT ke tabī.at sambhal to saktī hai 
azal se soī hai taqdīr-e-ishq maut kī niiñd 
agar jagā.iye karvaT badal to saktī hai 
ġham-e-zamāna-o-soz-e-nihāñ kī aañch to de 
agar na TuuTe ye zanjīr gal to saktī hai 
sharīk-e-sharm-o-hayā kuchh hai bad-gumānī-e-husn 
nazar uThā ye jhijak sī nikal to saktī hai 
kabhī vo mil na sakegī maiñ ye nahīñ kahtā 
vo aañkh aañkh meñ paḌ kar badal to saktī hai 
badaltā jaa.e ġham-e-rozgār kā markaz 
ye chaal gardish-e-ayyām chal to saktī hai 
vo be-niyāz sahī dil matā-e-hech sahī 
magar kisī kī javānī machal to saktī hai 
tirī nigāh sahārā na de to baat hai aur 
ki girte girte bhī duniyā sambhal to saktī hai 
ye zor-o-shor salāmat tirī javānī bhī 
ba-qaul ishq ke sāñche meñ Dhal to saktī hai 
sunā hai barf ke TukḌe haiñ dil hasīnoñ ke 
kuchh aañch pā ke ye chāñdī pighal to saktī hai 
hañsī hañsī meñ lahū thūkte haiñ dil vaale 
ye sar-zamīn magar la.al ugal to saktī hai 
jo tū ne tark-e-mohabbat ko ahl-e-dil se kahā 
hazār narm ho ye baat khal to saktī hai 
are vo maut ho yā zindagī mohabbat par 
na kuchh sahī kaf-e-afsos mal to saktī hai 
haiñ jis ke bal pe khaḌe sarkashoñ ko vo dhartī 
agar kuchal nahīñ saktī nigal to saktī hai 
huī hai garm lahu pī ke ishq kī talvār 
yuuñ hī jilā.e jā ye shāḳh phal to saktī hai 
guzar rahī hai dabe paañv ishq kī devī 
subuk-ravī se jahāñ ko masal to saktī hai 
hayāt se nigah-e-vāpsīñ hai kuchh mānūs 
mire ḳhayāl se āñkhoñ meñ pal to saktī hai 
na bhūlnā ye hai tāḳhīr husn kī tāḳhīr 
'firāq' aa.ī huī maut Tal to saktī hai 