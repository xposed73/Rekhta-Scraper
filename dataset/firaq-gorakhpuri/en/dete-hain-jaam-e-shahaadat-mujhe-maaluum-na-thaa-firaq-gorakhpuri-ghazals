
dete haiñ jām-e-shahādat mujhe ma.alūm na thā 
hai ye ā.īn-e-mohabbat mujhe ma.alūm na thā 
matlab-e-chashm-e-muravvat mujhe ma.alūm na thā 
tujh ko mujh se thī shikāyat mujhe ma.alūm na thā 
chashm-e-ḳhāmosh kī bābat mujhe ma.alūm na thā 
ye bhī hai harf-o-hikāyat mujhe ma.alūm na thā 
ishq bas meñ hai mashiyyat ke aqīda thā mirā 
us ke bas meñ hai mashiyyat mujhe ma.alūm na thā 
haft-ḳhvāñ jis ne kiye tai sar-e-rāh-e-taslīm 
TuuT jaatī hai vo himmat mujhe ma.alūm na thā 
aaj har qatra-e-mai ban gayā ik chiñgārī 
thī ye saaqī kī sharārat mujhe ma.alūm na thā 
nigah-e-mast ne talvār uThā lī sar-e-bazm 
yuuñ badal jaatī hai niyyat mujhe ma.alūm na thā 
ġham-e-hastī se jo bezār rahā maiñ ik umr 
tujh se bhī thī use nisbat mujhe ma.alūm na thā 
ishq bhī ahl-e-tarīqat meñ hai aisā thā ḳhayāl 
ishq hai pīr-e-tarīqat mujhe ma.alūm na thā 
pūchh mat sharh-e-karam-hā-e-azīzāñ hamdam 
un meñ itnī thī sharāfat mujhe ma.alūm na thā 
jab se dekhā hai tujhe mujh se hai merī an-ban 
husn kā rañg-e-siyāsat mujhe ma.alūm na thā 
shakl insān kī ho chaal bhī insān kī ho 
yuuñ bhī aatī hai qayāmat mujhe ma.alūm na thā 
sar-e-māmūra-e-ālam ye dil-e-ḳhāna-ḳharāb 
miT gayā terī badaulat mujhe ma.alūm na thā 
parda-e-arz-e-vafā meñ bhī rahā huuñ kartā 
tujh se maiñ apnī hī ġhībat mujhe ma.alūm na thā 
naqd-e-jāñ kyā hai zamāne meñ mohabbat hamdam 
nahīñ miltī kisī qīmat mujhe ma.alūm na thā 
ho gayā aaj rafīqoñ se gale mil ke judā 
apnā ḳhud ishq-e-sadāqat mujhe ma.alūm na thā 
dard dil kyā hai khulā aaj tire laḌne par 
tujh se itnī thī mohabbat mujhe ma.alūm na thā 
dam nikal jaa.e magar dil na lagā.e koī 
ishq kī ye thī vasiyyat mujhe ma.alūm na thā 
husn vāloñ ko bahut sahal samajh rakkhā thā 
tujh pe aa.egī tabī.at mujhe ma.alūm na thā 
kitnī ḳhallāq hai ye nīstī-e-ishq 'firāq' 
us se hastī hai ibārat mujhe ma.alūm na thā 