
har naala tire dard se ab aur hī kuchh hai 
har naġhma sar-e-bazm-e-tarab aur hī kuchh hai 
arbāb-e-vafā jaan bhī dene ko haiñ tayār 
hastī kā magar husn-e-talab aur hī kuchh hai 
ye kaam na le nāla-o-faryād-o-fuġhāñ se 
aflāk ulaT dene kā Dhab aur hī kuchh hai 
ik silsila-e-rāz hai jiinā ki ho marnā 
jab aur hī kuchh thā magar ab aur hī kuchh hai 
kuchh mehr-e-qayāmat hai na kuchh nār-e-jahannam 
hoshyār ki vo qahr-o-ġhazab aur hī kuchh hai 
maz.hab kī ḳharābī hai na aḳhlāq kī pastī 
duniyā ke masā.ib kā sabab aur hī kuchh hai 
behūda-sarī sajde meñ hai jaan khapānā 
ā.īn-e-mohabbat meñ adab aur hī kuchh hai 
kyā husn ke andāz-e-taġhāful kī shikāyat 
paimān-e-vafā ishq kā jab aur hī kuchh hai 
duniyā ko jagā de jo adam ko bhī sulā de 
sunte haiñ ki vo roz vo shab aur hī kuchh hai 
āñkhoñ ne 'firāq' aaj na pūchho jo dikhāyā 
jo kuchh nazar aatā hai vo sab aur hī kuchh hai 