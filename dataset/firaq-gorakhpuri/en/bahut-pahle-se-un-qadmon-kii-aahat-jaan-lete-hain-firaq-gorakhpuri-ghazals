
bahut pahle se un qadmoñ kī aahaT jaan lete haiñ 
tujhe ai zindagī ham duur se pahchān lete haiñ 
mirī nazreñ bhī aise qātiloñ kā jaan o īmāñ haiñ 
nigāheñ milte hī jo jaan aur īmān lete haiñ 
jise kahtī hai duniyā kāmyābī vaa.e nā-dānī 
use kin qīmatoñ par kāmyāb insān lete haiñ 
nigāh-e-bāda-gūñ yuuñ to tirī bātoñ kā kyā kahnā 
tirī har baat lekin ehtiyātan chhān lete haiñ 
tabī.at apnī ghabrātī hai jab sunsān rātoñ meñ 
ham aise meñ tirī yādoñ kī chādar taan lete haiñ 
ḳhud apnā faisla bhī ishq meñ kaafī nahīñ hotā 
use bhī kaise kar guzreñ jo dil meñ Thaan lete haiñ 
hayāt-e-ishq kā ik ik nafas jām-e-shahādat hai 
vo jān-e-nāz-bardārāñ koī āsān lete haiñ 
ham-āhañgī meñ bhī ik chāshnī hai iḳhtilāfoñ kī 
mirī bāteñ ba-unvān-e-digar vo maan lete haiñ 
tirī maqbūliyat kī vaj.h vāhid terī ramziyyat 
ki us ko mānte hī kab haiñ jis ko jaan lete haiñ 
ab is ko kufr māneñ yā bulandī-e-nazar jāneñ 
ḳhudā-e-do-jahāñ ko de ke ham insān lete haiñ 
jise sūrat batāte haiñ pata detī hai sīrat kā 
ibārat dekh kar jis tarah ma.anī jaan lete haiñ 
tujhe ghāTā na hone deñge kārobār-e-ulfat meñ 
ham apne sar tirā ai dost har ehsān lete haiñ 
hamārī har nazar tujh se na.ī saugandh khātī hai 
to terī har nazar se ham nayā paimān lete haiñ 
rafīq-e-zindagī thī ab anīs-e-vaqt-e-āḳhir hai 
tirā ai maut ham ye dūsrā ehsān lete haiñ 
zamāna vārdāt-e-qalb sunñe ko tarastā hai 
isī se to sar āñkhoñ par mirā dīvān lete haiñ 
'firāq' aksar badal kar bhes miltā hai koī kāfir 
kabhī ham jaan lete haiñ kabhī pahchān lete haiñ 