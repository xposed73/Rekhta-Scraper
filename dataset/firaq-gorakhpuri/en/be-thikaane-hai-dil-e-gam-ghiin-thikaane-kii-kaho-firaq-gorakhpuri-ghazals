
be-Thikāne hai dil-e-ġham-ghīñ Thikāne kī kaho 
shām-e-hijrāñ dosto kuchh is ke aane kī kaho 
haañ na pūchh ik giraftār-e-qafas kī zindagī 
ham-safīrān-e-chaman kuchh āshiyāne kī kaho 
uḌ gayā hai manzil-e-dushvār meñ ġham kā samand 
gesū-e-pur-pech-o-ḳham ke tāziyāne kī kaho 
baat bantī aur bātoñ se nazar aatī nahīñ 
is nigāh-e-nāz kī bāteñ banāne kī kaho 
dāstāñ vo thī jise dil bujhte bujhte kah gayā 
sham-e-bazm-e-zindagī ke jhilmilāne kī kaho 
kuchh dil-e-marhūm kī bāteñ karo ai ahl-e-ilm 
jis se vīrāne the ābād us divāne kī kaho 
dāstān-e-zindagī bhī kis qadar dilchasp hai 
jo azal se chhiḌ gayā hai us fasāne kī kaho 
ye fusūn-e-nīm-e-shab ye ḳhvāb-sāmāñ ḳhāmushī 
sāmrī fan aañkh ke jaadū jagāne kī kaho 
koī kyā khā.egā yuuñ sachchī qasam jhūTī qasam 
us nigāh-e-nāz kī saugandh khāne kī kaho 
shaam hī se gosh-bar-āvāz hai bazm-e-suḳhan 
kuchh 'firāq' apnī sunāo kuchh zamāne kī kaho 