
ab aksar chup chup se raheñ haiñ yūñhī kabhū lab kholeñ haiñ 
pahle 'firāq' ko dekhā hotā ab to bahut kam boleñ haiñ 
din meñ ham ko dekhne vaalo apne apne haiñ auqāt 
jaao na tum in ḳhushk āñkhoñ par ham rātoñ ko ro leñ haiñ 
fitrat merī ishq-o-mohabbat qismat merī tanhā.ī 
kahne kī naubat hī na aa.ī ham bhī kisū ke ho leñ haiñ 
ḳhunuk siyah mahke hue saa.e phail jaa.eñ haiñ jal-thal par 
kin jatanoñ se merī ġhazleñ raat kā juuḌā kholeñ haiñ 
baaġh meñ vo ḳhvāb-āvar aalam mauj-e-sabā ke ishāroñ par 
Daalī Daalī nauras patte sahj sahj jab Doleñ haiñ 
uf vo laboñ par mauj-e-tabassum jaise karvaTeñ leñ kauñde 
haa.e vo ālam-e-jumbish-e-mizhgāñ jab fitne par tauleñ haiñ 
naqsh-o-nigār-e-ġhazal meñ jo tum ye shādābī paao ho 
ham ashkoñ meñ kā.enāt ke nok-e-qalam ko Dubo leñ haiñ 
in rātoñ ko harīm-e-nāz kā ik aalam hue hai nadīm 
ḳhalvat meñ vo narm uñgliyāñ band-e-qabā jab kholeñ haiñ 
ġham kā fasāna sunñe vaalo āḳhir-e-shab ārām karo 
kal ye kahānī phir chheḌeñge ham bhī zarā ab so leñ haiñ 
ham log ab to ajnabī se haiñ kuchh to batāo hāl-e-'firāq' 
ab to tumhīñ ko pyaar kareñ haiñ ab to tumhīñ se boleñ haiñ 