
āñkhoñ meñ jo baat ho ga.ī hai 
ik sharh-e-hayāt ho ga.ī hai 
jab dil kī vafāt ho ga.ī hai 
har chiiz kī raat ho ga.ī hai 
ġham se chhuT kar ye ġham hai mujh ko 
kyuuñ ġham se najāt ho ga.ī hai 
muddat se ḳhabar milī na dil kī 
shāyad koī baat ho ga.ī hai 
jis shai pe nazar paḌī hai terī 
tasvīr-e-hayāt ho ga.ī hai 
ab ho mujhe dekhiye kahāñ sub.h 
un zulfoñ meñ raat ho ga.ī hai 
dil meñ tujh se thī jo shikāyat 
ab ġham ke nikāt ho ga.ī hai 
iqrār-e-gunāh-e-ishq sun lo 
mujh se ik baat ho ga.ī hai 
jo chiiz bhī mujh ko haath aa.ī 
terī sauġhāt ho ga.ī hai 
kyā jāniye maut pahle kyā thī 
ab merī hayāt ho ga.ī hai 
ghaTte ghaTte tirī ināyat 
merī auqāt ho ga.ī hai 
us chashm-e-siyah kī yaad yaksar 
shām-e-zulmāt ho ga.ī hai 
is daur meñ zindagī bashar kī 
bīmār kī raat ho ga.ī hai 
jiitī huī bāzī-e-mohabbat 
khelā huuñ to maat ho ga.ī hai 
miTne lagīñ zindagī kī qadreñ 
jab ġham se najāt ho ga.ī hai 
vo chāheñ to vaqt bhī badal jaa.e 
jab aa.e haiñ raat ho ga.ī hai 
duniyā hai kitnī be-Thikāna 
āshiq kī barāt ho ga.ī hai 
pahle vo nigāh ik kiran thī 
ab barq-sifāt ho ga.ī hai 
jis chiiz ko chhū diyā hai tū ne 
ik barg-e-nabāt ho ga.ī hai 
ikkā-dukkā sadā-e-zanjīr 
zindāñ meñ raat ho ga.ī hai 
ek ek sifat 'firāq' us kī 
dekhā hai to zaat ho ga.ī hai 