
apne ġham kā mujhe kahāñ ġham hai 
ai ki terī ḳhushī muqaddam hai 
aag meñ jo paḌā vo aag huā 
husn-e-soz-e-nihāñ mujassam hai 
us ke shaitān ko kahāñ taufīq 
ishq karnā gunāh-e-ādam hai 
dil ke dhaḌkoñ meñ zor-e-zarb-e-kalīm 
kis qadar is habāb meñ dam hai 
hai vahī ishq zinda-o-jāved 
jise āb-e-hayāt bhī sam hai 
is meñ Thahrāv yā sukūn kahāñ 
zindagī inqalāb-e-paiham hai 
ik taḌap mauj-e-tah-nashīñ kī tarah 
zindagī kī binā-e-mohkam hai 
rahtī duniyā meñ ishq kī duniyā 
na.e unvān se munazzam hai 
uThne vaalī hai bazm maazī kī 
raushnī kam hai zindagī kam hai 
ye bhī nazm-e-hayāt hai koī 
zindagī zindagī kā mātam hai 
ik muamma hai zindagī ai dost 
ye bhī terī adā-e-mub.ham hai 
ai mohabbat tū ik azaab sahī 
zindagī be tire jahannam hai 
ik talātum sā rañg-o-nik.hat kā 
paikar-e-nāz meñ damā-dam hai 
phirne ko hai rasīlī nīm-nigāh 
āhū-e-nāz mā.il-e-ram hai 
ruup ke jot zer-e-pairāhan 
gulsitāñ par ridā-e-shabnam hai 
mere siine se lag ke so jaao 
palkeñ bhārī haiñ raat bhī kam hai 
aah ye mehrbāniyāñ terī 
shādmānī kī aañkh pur-nam hai 
narm o doshīza kis qadr hai nigāh 
har nazar dāstān-e-maryam hai 
mehr-o-mah shola-hā-e-sāz-e-jamāl 
jis kī jhankār itnī maddham hai 
jaise uchhle junūñ kī pahlī shaam 
is adā se vo zulf barham hai 
yuuñ bhī dil meñ nahīñ vo pahlī umañg 
aur terī nigāh bhī kam hai 
aur kyuuñ chheḌtī hai gardish-e-charḳh 
vo nazar phir ga.ī ye kyā kam hai 
rū-kash-e-sad-harīm-e-dil hai fazā 
vo jahāñ haiñ ajiib aalam hai 
diye jaatī hai lau sadā-e-'firāq' 
haañ vahī soz-o-sāz kam kam hai 