
سر میں سودا بھی نہیں دل میں تمنا بھی نہیں 
لیکن اس ترک محبت کا بھروسا بھی نہیں 
دل کی گنتی نہ یگانوں میں نہ بیگانوں میں 
لیکن اس جلوہ گہہ ناز سے اٹھتا بھی نہیں 
مہربانی کو محبت نہیں کہتے اے دوست 
آہ اب مجھ سے تری رنجش بے جا بھی نہیں 
ایک مدت سے تری یاد بھی آئی نہ ہمیں 
اور ہم بھول گئے ہوں تجھے ایسا بھی نہیں 
آج غفلت بھی ان آنکھوں میں ہے پہلے سے سوا 
آج ہی خاطر بیمار شکیبا بھی نہیں 
بات یہ ہے کہ سکون دل وحشی کا مقام 
کنج زنداں بھی نہیں وسعت صحرا بھی نہیں 
ارے صیاد ہمیں گل ہیں ہمیں بلبل ہیں 
تو نے کچھ آہ سنا بھی نہیں دیکھا بھی نہیں 
آہ یہ مجمع احباب یہ بزم خاموش 
آج محفل میں فراقؔ سخن آرا بھی نہیں 
یہ بھی سچ ہے کہ محبت پہ نہیں میں مجبور 
یہ بھی سچ ہے کہ ترا حسن کچھ ایسا بھی نہیں 
یوں تو ہنگامے اٹھاتے نہیں دیوانۂ عشق 
مگر اے دوست کچھ ایسوں کا ٹھکانا بھی نہیں 
فطرت حسن تو معلوم ہے تجھ کو ہمدم 
چارہ ہی کیا ہے بجز صبر سو ہوتا بھی نہیں 
منہ سے ہم اپنے برا تو نہیں کہتے کہ فراقؔ 
ہے ترا دوست مگر آدمی اچھا بھی نہیں 